Tata Teófilo, xa kuaꞌa ni ndia ndatiaa xaꞌa chiñu ña xa Jesús xiꞌin yo.
Ra iin ta sañaꞌa ndia xitaꞌan xiꞌin Jesús ta yachi ke ndatiaa va ndia, saa chi ndia xitaꞌan xiꞌin Jesús kuvi ndia xini nuu takundiꞌi ña xa va ra, ra nuu mii ndia kan ke xaꞌndia Jesús chiñu ña na kaꞌan ndoso ndia tuꞌun va ra.
Ra saa tu ke xa yuꞌu va, ña kuenda ni ndanduku ndiꞌi yu xaꞌa ña, ni ke kuu ta yachi, ra saa tu ndia kii ña ndixiꞌi va ra xiꞌin kii ña ndatiaku ra. Ra suꞌva ke xa yu ña vaꞌa ikun ikun ^tiaa yu ña xaa ña ndaꞌa kun, ña vaꞌa na kundaa ini kun xaꞌa ña ndoꞌo ra.
Ra kundaa tu ini kun xaꞌa ña sañaꞌa na yoꞌo xaꞌa Jesús va. Saa chi ña ndaa ni va ke sañaꞌa na yoꞌo ―kachi ra Lucas xiꞌin ra Teófilo.
Ta tiempo xaꞌndia chiñu ra rey Herodes nuu takundiꞌi ñuu ña xindikun ndiaa chi Judea, kuvi ña ndixiyo iin sutu ra xinani Zacarías. Ra xindiaꞌvi ndiaa ra xiꞌin iin tiꞌvi ndia sutu ndia nduꞌu kivi nani Abías. Ra ña yasiꞌi ra xinani Elisabet, ra seꞌe xikua ra Aarón xikuu uvi saa va na.
Ra toꞌo ni ndixiyo na nuu Ndioxi. Ra iin kandixa ndiꞌi va na ña xaꞌndia Ndioxi nuu na.
Ndi su ndia nii seꞌe na köo, saa chi ña numa va kuvi ña Elisabet. Ra xa kunaꞌnu ni tu mii va na.
Saa kuu nditiandiaa kii ña sa ndia sutu ndia itaꞌan xiꞌin ra Zacarías chiñu veꞌe ñuꞌu kaꞌnu ñuu Jerusalén.
Ra xa yunaꞌa va na ña ndakaxin na iin mituꞌun sutu, ra chiꞌma nuu arta yii ini veꞌe ñuꞌu. Saa ndikaxin na ra Zacarías ña kiꞌvi ra chiꞌma ra.
Ra te xa ndikiꞌvi ra ichiꞌma ra, saa xaꞌa yuvi na ndita chi nuu keꞌe veꞌe ñuꞌu kaꞌnu kan kaꞌan na xiꞌin Ndioxi.
Ra nani saa kuu ra ichiꞌma ra, saa ra tuꞌva ndituvi va iin ra tatun Ndioxi chi xiin kuaꞌa arta yii nuu ndikaa ra.
Ra te xini ra Zacarías ra tatun Ndioxi kan ra ndiyuꞌvi ka vi ra, ra ndakanda ka vi ini ra.
Ra saa ndikaꞌan ra tatun Ndioxi kan xiꞌin ra, kachi ra saa: ―Kuayüꞌvi kun, Zacarías, saa chi xa xini va soꞌo Ndioxi ña ndikaꞌan kun xiꞌin ra. Ra vichin kaku iin tiaa loꞌo seꞌe yasiꞌi kun, ra Juan chinduꞌu kun kivi ra. 
Ra tiaa ni kusii ini kun na kaku ra. Ra kuaꞌa ni ka tu yuvi kusii ini xiꞌin va kun ña kaku ra.
Saa chi ra kaꞌnu ni kuu ra loꞌo yoꞌo nuu Ndioxi; ra nii köꞌo ra ndixi, xiꞌin ndia nii ka ndutia ra saxini yuvi. Chi ta ndikaa ka ra tixi siꞌi vi ra ke, tiꞌvi Ndioxi Tachi Yii ra ña koo ña xiꞌin ra.
Ra xiꞌin chiñu ña sa ra yoꞌo ke kuaꞌa ni na ñuu Israel ndandiko ini, ra ndakiꞌin na ichi Ndioxi.
Chi ra loꞌo yoꞌo kuvi ra kunuu kuꞌun nuu ra tiꞌvi Ndioxi kixi ña yuuvi yoꞌo. Ra iin ta ndixiyo ndie̱e̱ Ndioxi xiꞌin ra Elías, saa koo tu ña xiꞌin ra yoꞌo va. Saa ke kuchuun ra kaꞌan ra xiꞌin yuvi, ña na ndakundee vaꞌa na xiꞌin iva siꞌi na, xiꞌin seꞌe na; ña na köo ka na kuachi xiꞌin taꞌan na. Ra kuchuun tu ra sandiko ra ini yuvi na ndiee ni ini va, ña ndakiꞌin na ichi Ndioxi. Ra saa ke sa ra xiꞌin na, ña vaꞌa xa na koo nduvi na ndakiꞌin na Tata yo ta xa na tiꞌvi Ndioxi ra kixi ra ña yuvi yoꞌo ―kachi ra tatun Ndioxi kan xiꞌin ra Zacarías.
Saa ndikaꞌan ra Zacarías xiꞌin ra tatun Ndioxi kan, kachi ra saa: ―¿Ni ke sa yu ña vaꞌa kundaa ini yu a ña ndixa ke kaku seꞌe yasiꞌi yu? Chi xa na naꞌnu va kuvi ndi ―*kachi ra. 
Ra saa ndakuiin ra tatun Ndioxi kan, kachi ra saa: ―Yuꞌu kuvi ra nani Gabriel. Ra iin ndisaa kii va iyoo nduvi yu ña xika yu chiñu nuu Ndioxi. Ra suvi kuvi ra tiꞌvi yuꞌu ña vaxi yu ndatuꞌun yu xiꞌin kun xaꞌa ña vaꞌa yoꞌo va. 
Ra xaꞌa ña ndikandïxa kun ña ndikaꞌan yu xiꞌin kun ke kumiꞌmi kun vichin. Ra küvi kaꞌan kun ndia na xinu ndiꞌi ña ndikaꞌan yu xiꞌin kun, saa chi xiniñuꞌu xinu va ña ndikaꞌan Ndioxi. Ra ndia te xa na kaku seꞌe vi ndo, kuvi ña ndakaꞌan kun ―kachi ra tatun Ndioxi xiꞌin ra.
Ra saa ^kuu yuvi kan ndee na ndiatu na ña kita ra Zacarías ini veꞌe ñuꞌu, ra nii köo ra kanata. Saa xaꞌa na ^ndakani ini na xaꞌa ra: "¿Ni ke ndoꞌo ra? ¿Nichuun köo ra kanata?", kaꞌan na.
Ra te kanata ra chi keꞌe, ra ndiküvi ka kaꞌan ra xiꞌin na. Ra saa kundaa ini na ña iyoo iin ña xini ra ini veꞌe ñuꞌu kaꞌnu va. Saa chi ndia ndaꞌa va ra ke ndixika nuu na ña ndikaꞌan ra xiꞌin na.
Ra te ndixinu kii ña xachiñu ra Zacarías veꞌe ñuꞌu, ra saa ndakiꞌin ra kuanuꞌu ra veꞌe va ra.
Saa kuu ra ndikee va seꞌe ña Elisabet, yasiꞌi ra. Ra saa xinduꞌu ña veꞌe uꞌun yoo, ra ndikëe ña kuꞌun ña inka xiyo. Ra ndakani ini ña, kaꞌan ña saa:
"Ndioxi ku ra xa ña mani yoꞌo xiꞌin yo, ña na kundäsi ka yuvi yoꞌo yo", kaꞌan ña.
Ra te ndixinu i̱ñu̱ yoo ña ñuꞌu seꞌe ña Elisabet, ra saa tiꞌvi Ndioxi tatun ra, ra nani Gabriel, kuaꞌan ra ñuu Nazaret ña ndikun ndiaa chi Galilea.
Ra ikan iyoo iin ñaꞌa loꞌo kuaan ña nani María. Ra xa ña iyoo nduvi va ke ña tandaꞌa ña xiꞌin iin tiaa ra nani José. Ra seꞌe xikua ra rey David kuvi ra.
Ra te ndikiꞌvi ra tatun Ndioxi veꞌe nuu iyoo ña loꞌo María kan, ra ndikaꞌan ra xiꞌin ña, kachi ra saa: ―Kusii ni ini Ndioxi xiꞌin kun chi vaꞌa ni ^xa kun, ra iyoo ra xiꞌin kun vichin; ra kuaꞌa ni ña vaꞌa taxi Ndioxi ndaꞌa yoꞌo nuu takundiꞌi ka na siꞌi ―*kachi ra xiꞌin ña. 
Saa ra ndayuꞌvi ni ini ña, ra saa ndakani ini ña xaꞌa tuꞌun ña ndikaꞌan ndioxi ra xiꞌin ña ni ke kuni kachi ña.
Ra saa ndikaꞌan ra tatun Ndioxi xiꞌin ña, kachi ra saa: ―Kuayüꞌvi kun María, chi ña vaꞌa va kuni Ndioxi sa ra xiꞌin kun. 
Ra vichin kee seꞌe kun. Ra te na kaku ra, ra chinduꞌu kun kivi ra ña kunani ra Jesús.
Chi ra loꞌo yoꞌo, ra ra kaꞌnu ni kuu ra, ra "Seꞌe Ndioxi Ra Kaꞌnu kuvi ra" kachi na. Ra taxi Ndioxi ndie̱e̱ ndaꞌa ra, ña kuu ra rey, ta kuꞌva ndixiyo ra rey David, xii xikua ra, ra xaꞌndia chiñu nuu na Israel.
Ra ra loꞌo yoꞌo kuvi ra kaꞌndia chiñu nuu na Israel iin ndisaa tiempo; ra ndïꞌi xaꞌa ña xaꞌndia ra chiñu ―*kachi ra tatun Ndioxi xiꞌin ña María.
Ra saa ndindakatuꞌun ña ra, kachi ña saa: ―¿Ndia kuꞌva ke kuu ña yoꞌo? Saa chi täan tandaꞌa yu ―*kachi ña xiꞌin ra tatun Ndioxi. 
Saa ndakuiin ra, kachi ra saa: ―Ndïꞌi ini kun, chi mii va Tachi Yii Ndioxi ke xinu koo xiꞌin kun; ra suvi mii ndiee Ndioxi, ra kaꞌnu ke kusaꞌvi tu sata va kun. Ña kan ke ra Yii kuvi ra kaku yoꞌo, ra Seꞌe Ndioxi, ra kaꞌnu ke kunani ra. 
Ra na kundaa ini kun chi ña kuꞌvi kuachi kun, Elisabet, ra vaꞌa ni xa ña chee kuvi va ña, ra koo va seꞌe ña. Ndi su te yachi, ra ña numa va xikuu ña, ndi su vichin, ra xa i̱ñu̱ va yoo ke ñuꞌu seꞌe ña.
Saa chi nuu Ndioxi ra ndia nii ña üꞌvi ―*kachi ra tatun Ndioxi xiꞌin ña María.
Ra saa ndakuiin ña, kachi ña saa: ―Vaꞌa va, ta kuꞌva kuni mii Tata yo, na sa ra xiꞌin va yu. Na kuu ña ndikaꞌan kun, chi ña xa chiñu nuu ra kuvi va yu ―*kachi ña xiꞌin ra tatun Ndioxi. Ra saa nandiko ra kuanuꞌu va ra. 
Saa kuu ra ndiyaꞌa loꞌo kii ra numi ka vi xavii ña María ra ndakiꞌin ña kuaꞌan ña iin ñuu loꞌo ña ndikaa chi kuñuꞌu ña ndikun ndiaa Judea ña kotoꞌni ña ña Elisabet.
Ra ta ndixaa ña kan, saa ndikiꞌvi ña veꞌe ra Zacarías. Ra ndikaꞌan ndioxi ña xiꞌin ña Elisabet.
Ra te xini soꞌo ña Elisabet ña ndikaꞌan ña María xiꞌin ña, saa ra ndikun kanda va seꞌe ña tixi ña. Ra saa ndixinu Tachi Yii Ndioxi sata ña Elisabet,
ra ndiee ni ndikaꞌan ña xiꞌin ña María, kachi ña saa: ―Vaꞌa ni kee kun nuu ndiꞌi ka na siꞌi, ra vaꞌa ni kee tu seꞌe kun, ra ndikaa tixi va kun. 
¿Yoo vi ku yuꞌu ña vaxi kun kotoꞌni kun yuꞌu? Chi yoꞌo, ra siꞌi Tata yu Ndioxi va kuvi kun.
Saa chi ta ndikaꞌan ndioxi kun xiꞌin yu, ra ndikun kanda va seꞌe yu tixi yu, saa chi kusii ni ini ra.
Ra vaꞌa ni kee kun, chi kandixa kun tuꞌun ña ndikaꞌan Ndioxi xiꞌin kun. Ra xinu va ña ndikaꞌan ra xiꞌin kun ―kachi ña Elisabet xiꞌin ña María.
Ra saa ndikaꞌan ña María, kachi ña saa: ―Xiꞌin ndinuni ni nima va yu ke ndasakaꞌnu yu Tata yu Ndioxi. 
Ra kusii ni ini yu xiꞌin ra, chi ^sakaku ra yuꞌu.
Ra vaꞌa ni ndaꞌvi ni va yu, ndi su ninäa ini Ndioxi xaꞌa yu. Ra iin ndisaa tiempo ña vaxi, kaꞌan na xaꞌa yu ña vaꞌa ni ^kee yu. 
Chi Ndioxi ku ra iyoo ndie̱e̱, ra kuaꞌa ni ña vaꞌa ^xa ra xiꞌin yu; Ra ra yii kuvi ra. 
Ra iyoo ni ña kaꞌnu ini ra xiꞌin yuvi na xa toꞌo ñaꞌa; ra saa sa tu ra xiꞌin seꞌe ñani va na, ra saa tu xiꞌin seꞌe xikua va na. 
Ra xiꞌin ndie̱e̱ Ndioxi kuvi ña xa ra ña kaꞌnu; ra sandiꞌi ra xaꞌa ña kiꞌvi, ña xani ini na tiaa ni ini. 
Ra kindiaa ra ndiayu ndaꞌa na kuu rey naꞌnu. Ra ndasanaꞌnu ra na ndaꞌvi. 
Ra sakuxi ra na ndaꞌvi xiꞌi soko. Ra kindiaa ra ña xixi na kuika; ra ndia nii loꞌo ka ña nindäkoo ra ndaꞌa na kuxi na. 
Ra kundaꞌvi ini ra xini ra takundiꞌi yo na ñuu Israel na xachiñu nuu ra; ra chindiee taꞌan ra xiꞌin yo. Saa chi ninäa ini ra ña sa ra ña vaꞌa xiꞌin yo. 
Chi ta kuꞌva kindoo ra xiꞌin ra xii xikua yo Abraham, ke xa ndixa ra xiꞌin va yo; ra iin ndisaa kii ña vaxi ra näa ka ini ra xaꞌa yo ―*kachi ña María. 
Ra kuꞌva uni yoo ke kuachi ña María xiꞌin ña Elisabet, ra saa ndakiꞌin ña kuanuꞌu ña veꞌe ña.
Saa kuu ra nditiandiaa kii, ña kaku seꞌe ña Elisabet.
Ra ta kundaa ini na veꞌe ña, xiꞌin na ndee yachin xiꞌin ña, ña xa kaku ra loꞌo seꞌe ña, ra kusii ka vi ini na, saa chi xa Ndioxi ña vaꞌa xiꞌin ña.
Ta ndixinu una kii kaku ra loꞌo yoꞌo, ra saa xaa na taꞌan na veꞌe na, ra chikaa na tuni Ndioxi ra. Ra te ndiꞌi xa na saa, ra saa ndikaꞌan na ña na kunani ra Zacarías, chi saa nani iva ra.
Ndi su ndixïin siꞌi ra ña kunani ra saa, chi suꞌva va kachi ña: ―Juan va kunani ra ―kachi ña xiꞌin na. 
Ra saa ndikaꞌan na xiꞌin ña, kachi na saa: ―¿Nichuun kunani ra saa? Ra ndia nii na veꞌe yo näni saa ―kachi na xiꞌin ña Elisabet. 
Saa ndindakatuꞌun na ra Zacarías xika ndaꞌa na nuu ra, ña kuni na kundaa ini na ndia kuꞌva ke kunani ra loꞌo seꞌe ra, kachi na xiꞌin ra.
Saa nduku ra iin vitu loꞌo nuu na, ra tiaa ra nuu nu. Ra suꞌva ke kachi ña tiaa ra: "Juan ke kunani ra", kachi ña. Ra ndakanda ka vi ini na veꞌe ra ta xini na ña tiaa ra.
Ra ndikun saa ndakaꞌan va ra Zacarías, ra ndasakaꞌnu ra Ndioxi.
Ra ndakanda ka vi ini na taꞌan ra Zacarías ta xini soꞌo na xaꞌa ña kuu kan. Ra iin ndisaa kuvi ñuu kuñuꞌu ña ndikun chi Judea ndindutia ndoso tuꞌun xaꞌa ña kuu.
Ra takundiꞌi yuvi na kundaa ini ña ndoꞌo ra Zacarías ra xaꞌa na ndakani ini na, káꞌán na saa: ―¿Ndia chiñu ke kuiso ra loꞌo yoꞌo nuu Ndioxi, te na kuchee ra? ―káꞌán na. Saa chi kundaa ini takundiꞌi va na ña ndixa ke iyoo va ndiee Ndioxi xiꞌin ra. 
Ra ra Zacarías, iva ra loꞌo Juan, ra iyoo ni ndie̱e̱ Tachi Yii Ndioxi xiꞌin ra, ra ndikaꞌan ra tuꞌun ña taxi Ndioxi ndaꞌa ra, kachi ra saa:
Kaꞌnu ni na koo Ndioxi, ra kiꞌin kuenda xiꞌin yoo, na ñuu Israel, chi xa xaa va ra sakaku ra yoo. 
Chi xa tiꞌvi va ra iin ra chee, vaxi sakaku yoo, ra ra kan, ra seꞌe xikua ra rey David, ra xachiñu nuu Ndioxi va kuvi ra. 
Ra ta iyoo ña ndikaꞌan na, na ndikaꞌan tuꞌun yuꞌu Ndioxi xinaꞌa, saa ke iyoo ña xa ra xiꞌin va yo. Ra suꞌva kachi na: 
Sakaku ra yoo nuu na kani taꞌan xiꞌin yo, ra saa tu nuu na sáa̱ ini xini yoo va. 
Ra ña yoꞌo ke xa ra xiꞌin yo, xaꞌa ña kundaꞌvi ini ra xini ra na xii xikua yo; ra ndakaꞌan tu ra xaꞌa tuꞌun vaꞌa ña yii, ña kindoo ra xiꞌin va na. 
Ra ña yoꞌo ku tuꞌun ña vaꞌa ña kindoo Ndioxi xiꞌin ra xii xikua yo Abraham, ña sa ra xiꞌin yo: 
ña sakaku ra yoo nuu takundiꞌi na kani taꞌan xiꞌin yo, ra kuayüꞌvi ka yo nuu na. Ra saa ke ndinuni ni ka yo sachiñu yo nuu ra, ra ndasakaꞌnu yo ra. 
Ra sä ka yo ña väꞌa, ra vii ni na kundee yo, ra ña ndaku va na sa yo nuu ra iin ndisaa kii ña vaxi. 
Ra yoꞌo tu, ra loꞌo seꞌe mii yu, ra ra kaꞌan ndoso tuꞌun yuꞌu Ndioxi, ra kaꞌnu, va kuu kun. Ra kunuu kun nuu Tata yo kuꞌun kun ña ndasavii kun ichi ra. 
Ra taxi kun xini na ñuu yo, Israel, ña koo kaꞌnu va ini Ndioxi xaꞌa kuachi yo, ra sakaku va ra yoo, 
xaꞌa ña kundaꞌvi ni ini ra xini ra yoo. Ra ta kuꞌva yeꞌe ñuꞌù inka kii xaa, saa yeꞌe ra xaa ra nuu yo, ña kee ra ndivi. 
Ña vaꞌa na taxi ra ndayeꞌe nuu na ndee nuu ñaa, na xa ndiatu ini kuvi. Ra ndañaꞌa ra ichi vaꞌa nuu yo ña kaka yo, kachi ra Zacarías xiꞌin ra loꞌo Juan seꞌe ra. 
Saa kuu xaꞌnu ra loꞌo Juan xiꞌin ndiee Ndioxi, ra ndixinu tiaa va ra. Ra niña iku ichi va ndixiyo ra, iin saa ndia te ndixaa kii ña ndita ra ndikaꞌan ndoso ra tuꞌun Ndioxi nuu na ñuu Israel va.
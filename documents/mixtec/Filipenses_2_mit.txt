Ináhá-ndá, sàhà Cristu cuní-ndà quida viì-ndà; te sàhà-ñá mànì stná-ndà nùù-yá ducán, ñàyùcàndùá sáhandee ini-ndà nchícùn viì-ndàyá. Te (ináhá stnâ-ndà) cutnáhâ Espíritu Ìì xì-ndà ndoo-nda ñuhìví, te cuhí stnahá stná ini-ndà. 
(Pues sàhà nsidaájàn, cuníˋ cuacundahvíˋ nùù nsidaa-nsiá) ñà-nì quìdá-nsiá iin ñà-dacúdíì ini xìˊ: cuníˋ ñà-iin-ni cunihnu ini nsidaa-nsiá. Cuníˋ ñà-iin-ni cucuu stnahá ini-nsià sàhà-nsiá, na ian iin-ni anima xì iin-ni sàxìnítnùní icúmí-nsiâ.
Màsà quídá-nsiá ni-iñàha sàhà cuisì interés; còó. Ni màsà cútúxí ini ni-iin-nsia ñà-mii-nsiá nduú-nsiá mii-nsiá, te quida-nsia iñàha. Còó. Chicá vàha cunihnu ndahvi ini-ndà; iin iin-nda ni cúníhnú ini-ndà ñà-chicá ndiaá ñanìtnaha-nda nùù mii-nda.
Ni màdì gá cuisì chuun xi mii-nda cunsìhi ini-ndà quida-nda; còó. Xiñuhu nacani stná ini-ndà sàhà ñà-ndùá cuní ñanìtnaha-nda.
Ni cúcúmí-ndá iin sàxìnítnùní nahi ñà-ìcúmí Jesucristu,
vàchi mate Dios nduú-yá, doco cónì nácání ini-yà ñà-chicá ndiaá nduá ñà-ndùdává-yá xì Yuandiáhá-yâ; còó.
Ñàyùcàndùá, nì nacoo-ya (nsidaa tnùñuhu ma), te nì nanduu-ya na iin (tiàa ñuhìví yohó; na iin) ana xinúcuáchí uun, ducán nì nanduu-ya.
Te sàhà ñá-jaàn nì nàcùnihnu ndahvi stná ini-yà, nì inini-ya nsidaa ñà-ndùá nì ndacu nuù-yá quida-ya, dandu nì xìhì-yà, dècuèndè nchìca iin cruz nì sàcùtuu-ya.
Ñàyùcàndùá, vichi sànì nanihì-yá chicá cuàhà tnùñuhu ndiaha xí-yá nì quida Yua-nda Dios; te chicá ndiaá quìvì-yá nùù quìvì nsidanicuú gá nèhivì.
Sàhà ñà-jaàn (icúmí sàà iin quìvì) ndacùcahan vate xi quìvì-yá Jesús, dandu icúmí nsidanicuú nèhivì nàcuìtasisi-né (nùù-yá), nsidaa nèhivì ñuhìví yohó, xì nsidaa stná ana ndoó ansivi xi tìxi ñuhù,
nsidaa-né icúmí-nê nacuni-nè mii-yá, te cachi vate-né ñà-divi Stoho-ndà Señor nduú-yá, dandu chicá más icúmí quee tnùñuhu xí Yuandiaha-yá Dios.
Ñàyùcàndùá cuníˋ cunini-nsia ñà-ndùá cachíˋ xì-nsiá mate xica iéˋ nùù-nsiá, ñani màní. Na nísa ìe ndé ndoó-nsiá nìsa inini viì-nsiá yùhù; doco vichi chicá más cuníˋ cunini-nsia, te quida viì-nsiá lucha ñà-càcu-nsia (nùù chuun có-ìá viì yucán), vàchi nú iin-ni ni cúníhnú ndahvi ini-nsià, te cahvi víi-nsiá mii-yá, dandu vàtùni càcu-nsia.
Vàchi Dios nduú ana datnúù xì ini-ndà ñà-quida-nda ñà-ndùá cuní-yà, te chindéé stná-yàndó ñà-quida ndisa-nda cumplir nsidaámà.
Màsà cúndóó-nsiá daquée cuàchi tnahá-nsiá, te náâ stnahá-nsiá sàhà ñà-ndùá quidá-nsiá.
Còó; iin-ni ni cúndóó mánì-nsiá sàhà-ñá màsà cuídá cuàchi-nsia, vàchi ducán nduá ndiá ìcà quida ana nduú ndisa dèhe Dios; vàchi ndoó íì-ndà ñuhìví yohó, te cuàhà ñanìtnaha-nda, malu-nè, có-nìhnú víi ini-nè. Ñàyùcàndùá, màsà quídá-ndá ni-iin ñà-có-ìá viì, vàchi ndohó nduú ana datnúù Dios sàxìnítnùní-xi sàhà-ñá cundehè nèhivì ñuhìví ichì váha.
Sàhà ñà-jaàn iin-ni ni cúnchícùn-nsià palabra cáhàn sàhà vida ndiaha, vàchi nú ducán, dandu na quívì (naxicocuíìn) Jesucristu, vàtùni cudiì cuáhà inì ñà-màdì uun-ni ni queé nsidaa ñà-ndùá nì ndoho güéˋ na ní quide chuun ìì xí-yá (ndé ndoó-nsiá).
Ináhî xiníndísâ víi-nsiá vichi, te ñà-jaàn nduú na iin chuun ndiaha quidá-nsiá nùù-yá, na iin ofrenda dócò-nsiá nùù-yá. Te yùhù, nú ni sáì cui stnáì (sàhà-yá), dandu nahi inga ofrenda sáhatahvì gá-nsiàyà cunduu stná ñà-jaàn. Te cachí yùhù vàtùni iájàn, vàchi cudiì stná inì sàhà-ñá. Ndè stná mii-nsiá, vàtùni cudiì stná inì-nsia sàhà-ñá.
Te divi ducán cuníˋ quida-nsia.
Nú ni cúndéhe ndahví Stoho-ndà Jesús, yàchì icúmî techuín Timoteo sàà-nè ndé ndoó-nsiá, dandu (na nsiaa tu-ne), vàtùni nacunitnùhu stnáì nansa yáha-nsia jaàn, dandu ndòo vàha inì sàhà-nsiá.
Te divi Timoteo nduú ana cuàhìn techuín sàà, vàchi ndé iéˋ yohó, còò cá ana nahi mii-né, còò cá inga ana cuú ndisa inì-xi sàhà-nsiá nahi mii-né.
Vàchi nsidaa gá nèhivì, cuisì chuun xi mii-né nsíhi ini-nè, có-nàndúcú-nê (nansa nducuahà) chuun ìì xí Jesucristu.
Doco sà-ìnáhá-nsiâ Timoteo, ñà-vàha ndisa-ne; te ináhá stnâ-nsià cutnáhâ-nsí nì xìcanuu-nsi cachítnùhu-nsi razón ndiaha xí-yá, nacua chindéé iin dèhe ana nduú yua-né, ducán nì quida Timoteo.
Ñàyùcàndùá, divi-ne cuníˋ techuín sàà ndé ndoó-nsiá nú sànì cundaà inì nansa cuàhàn coo xí.
Doco cahví xì Stoho-ndà Señor ñà-yàchì quee stnáì libre yohó, te sàà stnáì.
Doco vichi tuxí inì chicá vàha techuín Epafrodito nasaa-nè. Cunaha-nsiá, na iin ñani mií nduú-né, vàchi iin-ni quidá-nsí chuun ìì xí Capitán ndiaha xi-nda. Te divi nduú ana nì techuún stná mii-nsiá ñà-cunihi-ne ñà-ndùá xiñuhu nùí quixi.
Te vichi cuàhà gá cuní-nè cuni tu-ne mii-nsiá. Te cuhúún gá stná ini-nè, vàchi ináhá-nê sànì xinitnùhu-nsia ñà-nì quicuehè-nè.
Te ndisa, cuèhè dana nì sandua, cuàhàn-nè cui-nè nì cùí, doco nì indehè ndahví Dios-nè, (cónì xíhì-nè). Te màdì cuísi mii-né nì níhìtáhvì ducán; còó, vàchi dècuèndè stná yùhù nì nìhìtáhvìˊ sàhà-ñá nì nduvàha-ne, te vichi mà cóó guéˋ tnùnsí ini.
Ñàyùcàndùá, chicá cuníˋ naquihin-ne ichì nasaa-nè sàhà-ñá cudiì gá stná ini mii-nsiá. Te nú ducán, dandu yùhù stná, chicá mà cóó guéˋ tnùnsí ini.
Daaní, nú sànì nasaa tu-ne, dandu xiñuhu cudiì ini-nsià sàhà-né, te quidañuhu-nsiánè nacua ndiá ìcà-ndà quida-nda xi nsidaa ñani-ndà iin-ni (xinúcuáchí víi) stná nùù Stoho-ndà Señor.
Vàchi mii-né, sàhà chuun ìì xí Cristu cuàhàn-nè cui-nè nì cùí; ni cónì ndúlócô-nè sàhámà, cuisì-ní cuní-nè quida ndisa-ne cumplir chuun (nì nìhì-né) ñà-chindee-né yùhù, vàchi mii-nsiá, mà cùì quida-nsia ñà-jaàn (ñà-xica ndoó-nsiá).

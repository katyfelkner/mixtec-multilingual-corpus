XEMVLU QUƗTƗ NAHNU
Ihya iyo minoo costumvre sii ra ndyihi.
Tatahan ra nu ndisi yoo. Ta casaha ra nacatyi ra xemvlu.
Sa ndyiyo xaan ca maa ra xemvlu ra cuñexu cuan vatyi yucuan cuu sa zañaha zutu ra sii ra, ñiyɨvɨ sahnu
Naa ndɨhɨ ca sa sito ra nacatyi ra yucuan.
Catyi xemvlu cuan:
Minoo nduhva cahnu cuan i titahan ra cu quɨtɨ nahnu. Ra ndicaha cuan, ra cuɨñɨ cuan, ra ñicuii cuan, ra tiyondoo cuan, tandɨhɨ ra cu quɨtɨ nahnu.
Ta catyi ra vatyi cuquihin ra sii ra cuñexu cuan vatyi cuhva ra cuhva ndya cuu ityi caña ñicandyi.
Zoco ña cuñi ra cuñexu cuhun.
Tasi ra minoo tatu. Ña cuñi ra cuñexu cuhun.
Tasi ra inga tatu.
Ña cuñi ra cuñexu cuhun vatyi ra ndicaha cuan, ra cuɨñɨ cuan, uu tahan ra cuan cu tyiño nahnu ca.Ta yucu tatu sii ra.
Cuu, tasi ra ndya nu ndɨhɨ cuii sii ra tiyondoo cuan. Ta catyi ra:
-Xito ra cuñexu xaa! Xito ra cuñexu xaa! –catyi ra tiyondoo cuan.
-¿Naa zasi xaa, ra tiyondoo?
— catyi ra cuñexu.
-Yucuan, catyi ra pezente vatyi cuhun xihnon, na.
-¿Ñaa tyiño cuñi ra sii?
-Ma cuhin vatyi ña site ñaa tyiño cuñi ra sii.
Ta ndacu iñi ra tiyondoo cuan, ta catyi ra: 
-Xito ra cuñexu, ñihi xaan sasi sisi — catyi ra. Tyihi siin ndohon sisi ya.
Cuu, tyicuaxi ra cuñexu cuan ndaha ra sisi ra tiyondoo cuan. Ta ndaha ndyee ñi ndaha ra. Ña naquita ca maa si. Sacu saa zuhva ra cuñexu.
Ta cañoho ra tiyondoo sii ra. Ta sahan ra i sindyaca ra sii ra ndya nu yucu ra cu tyiño cuan.
Tacuan ta zɨquɨ i catyi ra ndya ityi caña ñicandyi. Ta catyi ra vatyi ityi yucu caña ñicandyi, ta cuizo si ityi tyañuhu.
Ta luna cuan cua caña si ityi ihiñi. Ta zandɨhɨ si ityi caña ñicandyi.
Tacuan i catyi ra cuñexu cuan.
Yucuan costumvre saqui ra cuñexu cuan. Ta ndya cuhva ndya vityi ndyehe ñiyɨvɨ vatyi tacuan iyo si.

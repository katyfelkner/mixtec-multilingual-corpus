Tandɨhɨ maa ñi yɨhɨ ndaha tan jahá cuenda tsa vaca nyɨvɨ cuenda ra cua cuvi tyiñu ñuu caahán vaha. Tumaa:
Vehe nyehe tyiñu cuenda credencial (INE)
Nyɨvɨ tsa cua janduvaha tandɨhɨ tutu tsa cua vaca nyɨvɨ ñuu tsa cua nducu ñi yóo cua cuvi tyiñu, ñi ican cuvi ñi tsa nyiso tyiñu cuenda can. Tan maa ra ndaca ñaha naha ra taahán tsi nyehé tyiñu tsa jandu iin ra naha tandɨhɨ tan nyehe ra naha yóo ra cua cuvi presidente cuenda nyɨvɨ ñuhu Ñucoohyo, tan juvin ñi ra naha taahán tsi nyehe yóo ra cua cuvi senador tan diputado tsa cua quɨhɨ ndaha, juvin ra ihya naha cuvi ra tsa nañi (Congreso de la Unión). Tan vehe nyehé tyiñu cuenda credencial (ine) juvin ra ihya naha ra nyehé tyiñu tun tsa cua nducu tsi ra cua cuvi tyiñu tanɨɨ cahnu. Tan juvin ñ ira ine naha ra nyehé tyiñu tsihin inga ca ra naha tun tsa cua nducu tsi ra cuvi tyiñu tandɨhɨ ca maa ñuu cuenda ñuhu Ñucoohyo tan naa Ñucoohyo.
Vehe nyehe tyiñu tun tiscoo iin cuatyi o iin tsa ña vaha javaha nyɨvɨ (Fepade)
Tsa cuví Fepade ihya cuvi tsa nyehé tyiñu, tan ra cuví tumaa cuví comité tsa nyehé tyiñu nanɨɨ cahnu cuenda Ñuhu Ñucoohyo, (Procuraduría General de la República) juvin ra naha nyehé nacaa cua quita tyiñu, tan nducú ra naha tsa nditsa, tan jacundaa ra naha cuatyi tun ña vaha cua nducu ñi yóo cua cuvi tyiñu cuenda Ñucoohyo.
Cuatyi tsa javahá nyɨvɨ, tun ña tyaa yahvi ñi cuhva taahán tsi cua vaca nyɨvɨ tsa nducú ñi yóo cua cuvi tyiñu nanɨɨ cahnu maa, tyin tsa nducú tsi ra cua cuvi tyiñu, iyo nuña maa yo javaha yo can, maa yo cuñi tsi vaca, ña cuvi vaca inga nyɨvɨ cuenda yo. Tan tsa ña tyaa yahvi ñi, tyasɨ ñi nu quita vaha tyiñu cuhva vatsi maa tsi.
Tahan ñi nu cuvi Ñuu yɨhɨ ndaha ñuu nyihi, tan maa Ñucoohyo iyó, iyó ra nyehé tyiñu tsa taahán tsi nducu tsa ndaa tun tsicoó cuatyi o ña vaha nducu ñi yóo cua cuvi tyiñu quɨhɨ ndaha tsi ñi.
Cuatyi cuví tsa javaha yo tsehe:
Tun cua vaca yo uvi tsaha.
Tun cua casɨ yo nu cua cahvi najava nyɨvɨ tsi.
Tun cuatyiñu yo credecial tsa ñavin tsii yo cuví.
Tun naquihin yo credencial inga nyɨvɨ tan cuatyiñu yo can.
Tun jañiñi yo tsi nyɨvɨ vaca ñi cuenda iin ra tsa cuñi yo cuvi tyiñu tsa ndi nyacú ñi nu cua vaca ñi quɨvɨ taahán tsi.
Vehe nu yucu ra nyehé tyiñu cuenda tsa nducú nyɨvɨ yóo cua cuvi tyiñu ñuu ñi
Ra nyehé tyiñu cuenda tsa cua nducu nyɨvɨ tsi ra cua cuvi tyiñu, tan tandɨhɨ ca ra yɨhɨ ndaha ñuu tan maa ra nyehé tyiñu, catyí ra naha tyin cua cundaa tan cua cuvi cuatyiñu yo ndatu tsa iyó tsi yo tsa nducu yo yóo cua cuvi tyiñu cuenda tandɨhɨ yo tsa iyó yo ñuhu Ñucoohyo, tumaa caahán tsi nu tutu ihya.
Tan tsa tandɨhɨ ca cuhva iyó, iyó tucu ra nyehé tsa cundaa cuhva taahán tsi nducu nyɨvɨ yo cua cuvi tyiñu ñuu ñi tsa cuvi ñi nuyɨvɨ ñuu. Tan tsa cua nyehe ñi tyiñu can ña cua quihin ñi xuhun, ña cua ndacan ñi xuhun tsi nyɨvɨ tun cua jatyinyee ñi tsi ñi tsa cutuñi iñi ñi nacaa iyó cuenda ndatu tsa iyó tsi ñi. Ndi tsimaa ra cumi tyiñu ñuu can ña taahán tsi ndacan ñi xuhun tun cua cuhva cuenda ñi tsi ra naha nacaa taahán tsi javaha ra.
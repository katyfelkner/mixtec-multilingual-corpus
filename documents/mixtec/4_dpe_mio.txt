Ndatu tsa iyó tsi ñi ñaha tan rayɨɨ tsa cutuñi ñi tsihin tsa cuɨtɨ
Ñiñi xaan cuñi tsi coto yo nacaa iyó tsa jacutuñi, tyin yacan cuvi tsa cua jatyinyee tan quita vaha tandɨhɨ ca ndatu tsa iyó tsi yo. Tatun naa iin tundoho tsi yo, iyó ndatu tsi yo tsa nducu yo nu cundaa tyiñu yo ityi nuu ra cumi tyiñu. Tan cuñí javaha ñi tan quita vaha tyiñu ihya cuvi tsa iin ñi cuhva cuñi tsi nyehe ñi tsi nyɨvɨ. Tacan tucu ñi ra cua jacutuñi, taahan tsi coto ra yóo cua jacutuñi ra, taahan tsi jaha vaha ra cuenda tun ñi cua cutuñi, quee̱ ñi iin ñuu, cuhva iyó ñi, nacaa ñihi ñi xuhun, tahan ñi ñaha tan rayɨɨ tun quee ñi iin ñuu. Ñiñi xaan cuñi tsi nyehe ñi a rayɨɨ o ñaha cuvi ñi, tun ndaahvi ñi, o nacaa iyó maa ñi, tyin tacan tan cuɨtɨ cua cutuñi ñi, tan ndi intuhun ñi tan ña cua ndoo ihñi ñi.
Iyó ndatu tsi yo tsa nducu tuhun jihna ñi tsi yo
Taahán tsa nducu tuhun jihna ra cumi tyiñu tsi yo nacaa tsicá iñi yo, tan nducu tuhun ra naha nacaa tsicá iñi nyɨvɨ ñuu, tun juvin cuhva cuñi ñi cua cuvi naa cuvi. A cuvi tsi cuenda política, cuhva iyó tsihin tahan yo, cuenda xuhun tan tandɨhɨ ca maa cuhva iyó yo. Ñiñi xaan cuñi tsi tsa nducu tuhun jihna ñi vasu ndi ñavin tacan caahán inga ca ley, tun tsito ñi tyin ña cua jatyinyee can tsi ñi. Tyin taahán tsi, iyó ndatu tsi ñi tsa cahan ñi tun taahán iñi o ña taahán iñi ñi.
Taahán tsi nducu tuhun tsi ñi tsa caahán cuenda ñuu tan nyɨvɨ ñuu tumaa iyó maa yo Ñucoohyo ihya. Tyin ihya tandɨhɨ nyɨvɨ ñuu ndu iin tan natuhun tahan ñi.
Ndatu tsa cuatyiñu yo yuhu caahán yo
Tsa cua cundaa tan cuvi cutuñi vaha nyɨvɨ ñuu, tan ña cunaa yuhu caahán, catyí ra nyehe tyiñu nu cuvi vehe (tepjf) tyin tun intuhun nyɨvɨ tan cua cutuñi ñi, ra tsa cua jatuñi taahán tsi nducu ra iin nyɨvɨ cua cuhva cuenda tsihin yuhu ra tsa cutuñi can tun ñavin sahan caahán ra.
Iin cuhva cuhvi̱ cuiya 2014 tan 2015, ra jaha tyiñu tepjf, tsica̱n ra tsi (Inali) vehe nyehe cuanda cuhva iyo yuhu caahán nyɨvɨ. Tsican ra naha tsi ñi can tsa natyaa ñi tsihin yuhu caahán nyɨvɨ tutu, tan ñavin yacan na nacatyi tuhun ñi tandɨhɨ naa cuenda cua cutuñi nyɨvɨ ñuu. Tyin tacan tan coto nyɨvɨ ñuu can tsa nyaá nu tutu can tsihin sahan tan tsihin yuhu caahán ñi. Tan taahán tsi jacoto tucu ñi can tsitsi ñuu nuu bocina, o nacaa jacoto maa ñi tsi nyɨvɨ tun iyó naa iin tyiñu ñiñi cuñi tsi coto ñi.
Tsa cutuñi nyɨvɨ tun jaha cuenda ñi tsa cahnu cuvi ndatu tsa iyó tsi ñuu tan nyɨvɨ cuenda tsa nducu ñi yóo cua cuvi tyiñu ñuu ñi
Tun tsa cundaa nacaa cua coo cuenda tsa cuvi ndatu iyo tsi nyɨvɨ tsa nducu ñi yóo cua cuvi tyiñu, tsa cuenda ñi ñaha tan rayɨɨ cuenda ñuu nanɨɨ Ñucoohyo, iyó cuhva cua jaha tyiñu ñi tan cundaa tsi, ihya tsaha tsi cuenda.
Tan iin cuhva tsa cuvi quihin nyaa ñi ndatu tsa iyó tsi nyɨvɨ ñuu cuvi tsa jañiñi ñi tsa cundaa ndatu can, tsa cutuñi ñi jaha nyɨvɨ ñuu maa ñi.
Cuvi tsi iin cuhva tsa cuvi nasama iin tuhun tsa tyaa ra cumi tyiñu, tun ña jatyinyee tsi tsa cuatyiñu nyɨvɨ ndatu iyó tsi ñi o naa inga ca maa ndatu iyo tsi ñi tsa nyehe ñi tyiñu cuenda ñuu ñi.
Tan iin cuhva cuvi nyehe yo tan coto yo, yacan cuvi tsa cua nyehe yo ndaa ndatu iyó tsi nyɨvɨ cua cuvi naquihin ndaahvi ra naha, quɨvɨ cua nducu nyɨvɨ tsi ra cua cuvi tyiñu, nacaa cua javaha ra cuvi político naha ra tan yoo inga ca, ihya vatsi sɨvɨ can:
Tsa vaca yo. Tun cuñi yo vaca yo tyin cua cuhva yo tsi ra cua cuvi tyiñu, tan iin ra nyehé tyiñu cuenda can, ña cuhva ra naha vaca yo, ña cuhva ra naha nducu yo tsi ra cua cuvi tyiñu. Ña vaha tacan tyin iyó ndatu tsi yo javaha yo can.
Tun cua cuhva ñi tsi yo cuvi yo tyiñu. Tun casɨ ra naha tsa cuhva inga nyɨvɨ tsi yo tsa nyehe yo naa iin tyiñu. Tun iin ra cuenda inga ca tsa cuvi partido tan casɨ ra naha nu cuhva nyɨvɨ tsi yo cuvi yo tyiñu, ña vaha javaha ra naha tacan.
Iyó ndatu tsi yo cunyaa naa yo numaa cuñí maa yo. Cua cumañi ra naha tsihin ndatu ihya tun iin ra cuvi político o nyɨvɨ ndu iin ñi tan casɨ ñi tsi yo tsa cunyanaa yo, yóo tsi cuñi maa yo.
Na ndoo yo vaha tun naa iin tyiñu tsicá tuhun tsi yo. Tun iyó naa iin tyiñu cua coo ñuu, iyó ndatu tsi yo tsa cahan yo cuhva tsica iñi yo tun nducu tuhun ñi tsi yo.
Nyɨvɨ ñuu iyó ndatu tsi ñi tsa cuhun ñi cahan ñi tsihin ra yɨhɨ ndaha naha ra tatun iin nyɨvɨ o ra cumi tyiñu tan ña tyaa yahvi ra naha ndatu tsa iyo tsi ñi. Tun cuñi yo cuenda:
Tsa nducu tuhun jihna tsi yo. Ra ndaca ñaha tsa yɨhɨ ndaha tsi nyɨvɨ tan ñuu nu iyó ñi, taahán tsi nducu tuhun jihna ra naha tsi ñi tun iyó naa iin tyiñu cuñí ra naha javaha ra ñuu can, naa tyiñu cuvi maa tsi. Cuñi tsi jacoto ra naha tsi nyɨvɨ ñuu tun cua jatyinyee can tsi ñi o ña cua jatyinyee can. Tatun cuñi ra naha ña javaha ra naha tacan, cuñi tsi coto ra nyehe tyiñu cuenda can.
Tsa nducu yo yóo cua cuvi tyiñu tan tsa cuhva ñi tsi yo tsa cuvi yo tyiñu. Cuatyi cuvi can tun casɨ yo tsi nyɨvɨ tsa cuhva ñi yoo cua cuvi tyiñu, tacan tucu ñi tun casɨ ñi tsi yo tsa cuvi yo tyiñu. Tahan ñi ñaha tan rayɨɨ. Tacan tucu ñi tun casɨ ñi tsi ra tsahnu naha ra. Tyasɨ cava ñi ndatu tsa iyó tsi yo tun tacan cua javaha ñi. Cuvi ndacan yo cuatyi tsaha ñi tun tacan javaha ñi, tun ña tyaa yahvi ñi tsa iyo tsa cuví tequiu o naa inga ca maa cuhva iyo nyɨvɨ ñuu.
Tsa nducu tsi ra cuvi tyiñu cuhva iyó maa nyɨvɨ ñuu. Iyo nuña maa nyɨvɨ ñuu tsa nducu ñi yoo cuvi tyiñu cuenda ñi nacaa cuñi maa, ña cuvi casɨ tsi ñi tsa javaha ñi can cuhva jacuaha maa tsii tsaahnu ñi tsi ñi. Yacan cuenda tun yoo cuñi casɨ tsi ñi, ña taahán tsi tyaa yahvi ñi can, vasu ndi maa ra cumi tyiñu cuvi ra.
Tsa nyaá ihya cuvi juhva ndatu tsa cuvi nasama tan casɨ nu nyehe yo tyiñu o nducu yo yoo cua cuvi tyiñu. Maa tyin yacan cuenda iyó tucu ra tsa jahá cuenda tsa ña cuvi tacan, tsa cundaa tandɨhɨ cuhva caahán maa ley, tyin tacan tan cuvi cuahnu ca ñuu tan nuña maa cahan yo náa ña taahán iñi yo.
Tun cusana náa cuvi tumaa tsa tsa yaha caahán tsi ityi sɨquɨ, cuvi tsinu iin tutu tan ndacan yo cuatyi. Iyo ndatu javaha yo can tsitsi tsa cumi quɨvɨ, tan cua quitsaha cahvi quɨvɨ can nda tsa tuvi inga quɨvɨ, cuhva tsa tsito yo tsa javaha̱ ra cumi tyiñu.
Tutu can cua cuhun can nu nyaá ra nyehe tyiñu cuenda can, tan tandɨhɨ nyɨvɨ ñuu taahán tsi tyihi firma nuu can o ra cuvi ityi nuu tsihin ñi. Tun maa ra cumi tyiñu ñuu can javaha tsa ñavaha, ityi nuu maa ra yɨhɨ ndaha tsi ra naha cuñi tsi cuhun tutu can.
Ñiñi xaan cuñi tsi javaha nyɨvɨ ñuu tacan tyin tacan tan cua nyehe vehe tepjf tutu can tyin tun ñavin tacan cua javaha ñi, ña cua quihin ñi tutu can tan ña nducu cuhva tun nditsa o ña nditsa tsa tyasɨ cava ra cumi tyiñu ndatu tsa iyo tsi yo.
Tun nyɨvɨ ñuu cua tyihi tutu can, tun tsa yaha natuhun tahan ñi tsa cuvi ñi iin comité ñuu, vehe nyehé tyiñu ihya cuñi tsi jatyinyee tan nduvaha vaha tutu can tun cumañi naa cumañi nuu tsi, tyin tacan tan coto vaha ra naha, naa cuatyi cuvi tsi. Tyin ñiñi xaan cuñi tsi tsa tandɨhɨ tsa cuvi̱ cunyaa nuu tutu can tan catsi cahan can cuenda tandɨhɨ maa tsa cuvi̱.
Ña cuñi tsi cuaha xaan cunyaa nu tutu can, cuvi cunyaa can tsihin ndaha. Tsa ñiñi ca cuñi tsi cunyaa yacan cuvi tandɨhɨ tsa cuvi̱, tan catsi cunyaa can. Tyin tacan tan coto ra nyehé cuenda tyiñu can tun tyasɨ cava tsata ndatu iyó tsi nyɨvɨ ñuu.

Kuentu in suchi luluu ji'in in ndika'a
Ndakani sa in tnu'u i suchi ji'in yuva i
In jichi, te ka ndatnu'u yuva i ma ji'in si'i i ma, kuechi ja kuxi xeen maa i.
Te ka ndatnu'u de ja jin koo de jin sia'a de i yuku ma, te yukan ndoo maa i.
Ka ndatnu'u de. Te ni kuu ja jíña'a de:
—Ke'en yo'o ro; ke'en, te ki'in koo o jin nduku o tutnu, te ndi koo o, chi tuu-ka na tutnu si'i ro a —kúu de jíña'a de. Te ni kuu ja,
—Kuu —kúu i jíña'a i, te ni ke'en i in tikuaa, te kuan koo de ji'in i.
Te ká'án i ma: "Kachi-ka, te ki'in o, te xndoo ña'a de, te masu ndani'i-ka o ndii o,
te kakin o soo tikuaa ya ichi ichi ya-ni suva'a ndani'i o ichi ndii o" , jáni ini i.
Te jakín jakín-ni i soo tikuaa ma ichi kuan koo i ma. Te ni kuu ja ni jani tuku ini i:
"Kovaa nuna ki koo tuku ndixi'yu, te jin kaa ti, chi masu ndani'i-ka tuku o ichi ndii o vi, jáni ini i".
Sani te ni kuu ja ni ke'en tuku i uu yuu kuechi, te na'a ná'á-ni i sukan ká ndaa yuu ma,
te jakín jakín-ni i ichi ma, te kuan koo kuan koo-ni i ji'in de ma.
Te ni ka kenda koo i ji'in de in yuku, te ni kuu ja jíña'a de:
—Konokoo ya'a, te ki'in ri jin nduku ri tutnu, te nu jíta tutu jíta tutu-ni ri, chi kona'a ro ja onde yukan íyó ri,
te káyu'u káyu'u-ni ri nuu iyo ri ma —kúu de jíña'a de. Te:
—Kuu —kúu i jíña'a i, te ni kandija i, te ni nkoo i, te kua'an de ma.
Te ni kuu ja ni kuna'a xexeen ja kua'an de ma, te masu na tee ndenda ma, te ni kuu ja jáni ini i:
"Kí'in o jín koto o, te nu ñatuu ndénda de, te naxe sa'a o ya", jáni ini i
Te ni kuu ja ni ja'an i, te masu na tee íyó-ka, chi káyu'u káyu'u-nka i ndánduku i de ma. Kovaa masu na tee íyó.
Te ni kuu ja ni ndoo i yuku yukan ma.
—Nawa sa'a ro ja ya'a íyó ro —kúu ti jíña'a ti. Te:
—Tuu chi yuva ri ma, ndétu ri, kovaa masu na tee íyó, chi ni xndoo ña'a de, te kua'an de
—kúu i jíña'a i nuu ndika'a ma.
Te jíña'a ndika'a ma: —Kachi ro, te jin koo o, te ko koto ro sa'ya ri ma, te chuya'vi ña'a ri
—kúu ndika'a ma jíña'a ti nuu suchi luluu ma.
Te ni kuu ja: —Kuu —kúu i jíña'a i.
Te kuan koo i, te ni kenda koo i ve'e ndika'a ma, te uni ká kutachi xeen sa'ya ndika'a ma vaa ni kenda suchi ko koto ña'a ma, te ká kutachi xeen ti.
Te ni skua'nu maa i ndika'a lilikin ma.
Te ni kenda in kii, te jíña'a i nuu león ka'nu ma:
—No'o ri kuní ri.¿Kovaa naxe sa'a ri ?
Masu ndani'i ri ve'e ri ma. Te masu ná'á-ka ri naxe vee ri ma.
Kovaa no'o ri kuní ri —kúu i jíña'a i nuu ndika'a ma.
Te jíña'a ndika'a ka'nu ma:
—Kueka nde suchi ja ki'in ji'in ro, kuá'án ji'in i, te suva'a kunduu ro ji'in i. Nu ña'a, te nde kenda koo ñayii, te jin kua'a ña'a i —kúu ndika'a ma jíña'a ti.
Te ni kuu ja ndika'a lilikin ma chi:
—Maa ri maa ri ki'in koo ji'in o —ká kuu ti ká jíña'a ti.
Te inka-ni, te ni kaji i in kiti ni kutoo loko kuiti i ore ni yo jito i ti ma.
Te ve koo ve koo i ji'in ti onde yukan ma.
Te ni ka jini i in nuil ndú'va ñu'u, te ve'e yukan chi, ve'e kui'na kúu,
te ni ja koo i ma, te ni ka jini i ja iyo kua'a xen-xeen xu'un ma.
Te jíña'a ndika'a ma nuu suchi luluu ma:
—Jín koo o, te jín ka'ni o i, te suva'a jín ndani'i maa o xu'un ma —kúu ndika'a ma jíña'a ti nuu suchi luluu ma.
Te ni kuu ja ni kenda koo i ve'e kui'na ma.
Te maa kui'na ma chi, ni ka kuni i ja jin ka'ni i suchi luluu ma ji'in ndika'a ma.
Kovaa ni chu'u vava'a ndika'a ma, te suva'a nawa ká kuni kui'na ma ja jin sa'a i suchi luluu ma, chi masu jin kundee kui'na ma.
Te kuun tna'a kui'na ma kúu. Te ni ka ji'i uni i ma, te ni kendoo in-ka i ma.
Te ká jiña'a i:
—Kaxtnu'u nde íyó ndakaa nuu ñu'u xu'un ro a, te ma jin ka'ni ña'a ri —ká kuu i ká jiña'a i.
Te ni kuu ja jiña'a kui'na ma:
—Ya'a íyó, te ma jin ka'ni ña'a ro, te jin siaa ña'a, te ki'in maa ri —kúu i jiña'a i. Te ni kuu ja ni kaxtnu'u i ndaka ndiku yaa nuu ñu'u xu'un i ma.
Te sani te ni ja'ni-ni ndika'a ma maa i. Te sani te su'ma ndika'a ma, ni jiso ti ndaka ndiku yaa kui'na ma ni ja sia'a ti i onde kava ma.
Te ni jinu ma, te ni ka kendoo maa i ji'in xu'un ma.
Te uni ni ka nduxiku loko kuiti i.
Te ni jinu ma, te vendí koo i ma. Sani te ni keja'a i satniñu i ja kíku i ndi tuku yu'u ndi tuku nuu sa'ma.
Te ni ka ndani'i tna'a i ji'in si'i i ma ji'in yuva i ma, te yuva i ma chi, ká ndakani loko ini de nava'a ni ka chunee de i yuku ma.
Te ká jiña'a de i nu ma kachi-ka i, ndasakanu ini i de.
Te maa i chi, jiña'a i ja: —Masu kuu-ka, chi ni tna-u'vi loko ini i ja ni ka sa'a ña'a de ma.
Te masu kuu-ka, te tuu ndi'i ini i. Visi íyó xu'un i chi masu kua'a i jin kuatniñu yuva i ma, jiña'a i.
Te ni kuu ja ni ka jini yuva i ma ja ñu'u tela, uní kua'a xen-xeen ja ñu'u ve'e i ma. Sani te kíku kíku-ni i kúu i.
Sani te ká jiña'a si'i i ma:
—Nu ma kachi ro, vaa ru'u ya-nka ká kuu yuva ro si'i ro, te nu ma kachi ro, sakanu ini ña'a ro.
Uni ká ndakani loko kuiti ini ri ja sukan ni ka sa'a ña'a ri ma —ká kuu yuva i ma ká jiña'a de.
Te: "Tuu.
Tuu chi ja maa sa, chi kuenda tnu'u ja ni ka ji'i yuva sa si'i sa, te masu ndija ni chi ká xnda'vi ña'a ni, kuechi ja iyo xu'un sa ya te ká ka'an ni sukan", kúu i jíña'a i.
Te uni ni ka kuxiku loko-nka maa i ji'in ndika'a luluu ma.

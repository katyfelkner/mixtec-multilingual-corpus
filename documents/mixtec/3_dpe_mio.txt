Ndatu iyó tsi nyɨvɨ ñuu tsa nducu ñi tsi ra cuvi tyiñu ñuu ñi
Tandɨhɨ maa ñuu tsa iyó cuenda América, tan ndu iin ñi, (oea) catyí ñi tyin ndatu tsa iyo tsi nyɨvɨ ñuu, cahnu cuví can tsa cuenda yoo tsa iyó vityin tan tsa cuenda ñi tsa cua coo ityi nuu nu ñuhu ñayɨvɨ. Tsa ña cunaa o cundɨhɨ ñuu, jatyinyeé can tsa cuahnu ca cuhva iyó yo, tan tsa ña cundɨhɨ tsa sɨɨn cuhva iyó nyɨvɨ ñuu.
Tan nacotó tucu ñi América tyin ndatu tsa iyó tsi nyɨvɨ ñuu, ñi tsa tsa iyó maa nu ñuhu, cuaha xaan tundoho nyehe ñi tsa yaha quitsi nyɨvɨ inga ca ndutya ñuhu, tan suhu̱ ñi ñuhu ñi, tandɨhɨ tsa tsicoo̱ tsi ñi, tan tsa cuenda yacan, ña cuvi cuahnu ñi, ña cuvi nduvaha coo ñi cuhva vaha tan cuhva cuñi maa ñi, nacaa iyó maa tsa tsiñi ñuhu tsi ñi.
Tan tsa cuenda tandɨhɨ yacan, ñiñi xaan cuñi tsi jaha yo tsa cahnu cuvi ndatu iyó tsi ñi tan jacoto yo can, jacoto yo tsa tsiñi ñuhu, tumaa tsa iyó ndatu tsi ñi vaca ñi tutu tun tsa tahan tsi, tacan tucu ñi cuhva iyó can, cuanda xuhun cuhva jaha tyiñu maa ñi tsihin can. Tan cuhva tsinu iñi ñi tsi nyoo, tandɨhɨ tsa cuvi tsi ñi tan nacaa cutuñi iñi ñi.
Tan tsitsi tuhun ihya quita tandɨhɨ ca maa ndatu tsa iyó tsi ñi tsa cuvi ñi nyɨvɨ ñuu, tyin tacan tan coto ñi nacaa taahan tsi cua jatyinyee ñi tɨɨn tyiñu cuenda tsa vaha tsi ñi tan ña cua jatɨvɨ can cuhva iyó ñi. Cuvi juvin ñi maa ñi cua nyehe tyiñu can o cua ndacan ñi tsi ra cumi tyiñu javaha ra naha cuhva caahán maa ley, nacaa cua javaha ñi tsihin cuhva tsitó maa ñi.
Tan vityin, ihya vatsi tsa cuvi ndatu cuenda ñuu tan cuenda nyɨvɨ ñuu:
Ndatu tsa coo nyɨvɨ nacaa cuñí maa ñi
Tsehe cuvi can, tsa nacotó tsa sɨɨn sɨɨn cuhva iyó ñi, cuhva javaha ñi náa javaha ñi, yuhu caahán ñi, tsa tsinu iñi ñi tan tandɨhɨ ca maa cuhva cutuhva ñi yó ñi tsanaha. Tan tsa tacan iyó cuaha ñuu tsa sɨɨn sɨɨn cuhva iyó nu ñuhu Ñucoohyo, ñiñi cuñi tsi tsa coo tsa jaha tahan ñi tsa cahnu tsi ñi, tan tyaa yahvi ñi cuhva nyehe ñi tsa cuvi política, cuenda xuhun tan cuenda cuhva natuhun tahan ñi.
Ndatu tsa iyó tsi yo tsa ña cuhva yo tsi yo cahan nyaa nyɨvɨ
Tsehe cuvi iin ndatu tsa ñiñi xaan cuñí tsi, na iin ñi cuhva nyehe nyɨvɨ tsi nyɨvɨ ñuu tan ñuu, na ña casɨ ñi tsa cahan nyɨvɨ ñuu yuhu caahán ñi, cuhva tsinditsi ñi, cuhva iyó ñi tsihin tahan ñi. Ndi intuhun maa cuhva ña taahan tsi casɨ nu cuatyiñu ñi ndatu ihya, ndi tsi intuhun nyɨvɨ o iin cuhva yucu ñi.
Ndatu tsa cuvi quɨhɨ ndaha tsi nyɨvɨ cuhva cuñi maa ñi
Tsehé cuñí tsi catyi tsa nuña maa nducu ñi nacaa coo ñi o nacaa coo ra quɨhɨ ndaha tsi ñi:
Coo ñi nacaa cuñi maa ñi coo ñi tsihin tahan ñi, nacaa javaha ñi tsihin xuhun, tan cuhva cutuhva maa ñi yó ñi.
Nducu maa ñi cuhva nacaa cua cundaa tun naa iin tɨsɨhɨ iyo ñu uñi, tan nacaa cua nducu ñi tsi ra cua cuvi tyiñu quɨhɨ ndaha ñu uñi.
Tan cua catyi maa ñi naa cuvi tsa ñiñi ca cuñi tsi tan cuahnu ca ñuu ñi, tan juvin ñi maa ñi cua nyehe tyiñu ihya, cuan jaha ñi cuenda tsa cundaa tsi.
Ña cua jandɨhɨ ñi cuhva iyó ñi, ña cua janaa ñi yóo ñi cuvi ñi, cuhva caa ñi.
Cua nducu ñi yóo cua cahan cuenda ñi ityi nuu ra cumi tyiñu yɨhɨ ndaha ñuu ñi.
Ndatu tsa cunañi ñi nacaa cuñí maa ñi
Tsehé cuñi tsi catyi tyin iyó ndatu tsi iin nyɨvɨ o iin ñuu tsa coo ñi tan cunañi ñi nacaa cuñi maa ñi, tun iyó nyɨvɨ ñi o catyí ñi ñuu can cuvi ñi, ña ñiñi cuñi nducu ñi yoo cuvi tsa ndaa tsa cuenda ñi tun catyí ñi tyin ñuu can cuñi ñi coo ñi.
Iin rachí'i tin se'e ra
Ndi̱xiyo iin rachí'i xi'in se'e ra.
Iin kivi íyo viko yati ñuu nda,
ta ndíkani ini nda ku'un nda sata nda ña'a yakúmani nuu nda.
Tasaa ke̱e nda kua'an nda;
kua'an iin kiti xi'in nda ya kundiso ri ña'a̱.
Tá kua'an nda, kua'an mii ri xí'in nda, ta xíka xa'a mii nda kua'an nda. Ta xíka xa'a mii nda kua'an nda.
Ta ichi ikan ndikita'an nda xi'in uvi ndataa
vaxi nda ichi nuu kua'an nda.
Ta kixaá nda ikan ká'an nda xi'in ta'an nda,
káchi nda saa:
-Vä'a vi ná'a ya xíka xa'a ndayó'ó vaxi nda ta kiti sana nda vaxi mii ri.
-Köo ña̱'a ndíso ri -káchi nda.
Saa ndi̱ndakan tu'un ra ikan se'e ra unkua ndíkani ini ra xa'a yandi̱ka'an nda ikan.
Ta ndi̱kuiin se'e ra káchi ra:
-Yandaa ndixa kua ká'an nda-káchi ra.
Tasaa ndi̱ka'an ra xi'in se'e ra ya ndaa ra sata ri.
Tá lo'o kua'an nda, ndi̱kita'an tuku nda xi'in uvi ndataa, 
káchi nda saa:
-¡Ndachu ki'vi ni yatata yó'ó xíka xa'a ya!
Rakuaan ku se'e ya an ná nuu ra kaka
xa'a ra, unkua suvi mii ka ra yóso kiti kua'an ra
-káchi nda ikan.
Saa ndi̱ndakan tu'un tuku ra se'e ra unku ya ndíkani ini ra xa'a yandi̱ka'annda.
Ta ndi̱kuiin ra káchi ra:
-Yandaa kú yaká'an nda -káchi ra.
Tasaa ndi̱ka'an ra xi'in se'e ra ya ná nuu ra sata ri ta nda̱a mii ra.
Tá lo'o kua'an nda ta ndi̱kita'an tuku nda xi'in uvi ndataa, ta xa̱á nda ikan
ká'an nda saa:
-Vä'a vi ná'a ya, yóso mii rachee yó'ó kiti ta se'e ra xíka xa'a.
An vä'a ná kaka
xa'a mii ra ta taxi ra kiti koso ralo'o se'e ra.
Va'a mii ra chi xa ndi̱kaan ra xáchiñu ra,
ta ralo'o se'e ra ni süvi ra xáchiñu ku ra -káchi nda.
Saa ndi̱ka'an ra xi'in se'e ra unku ya
ndíkani ini ra xa'a yandi̱ka'an nda ikan.
Ñaa ndi̱kuiin ra káchi ra:
-Yandaa ku yaká'an nda -káchi ra.
Tasaa nda̱a ra sata ri; uvi saa nda nda̱a sata ri.
Tá lo'o kua'an nda ñaa ndi̱kita'an tuku
nda xi'in na̱'a káchi na saa:
-Vä'a ná'a ya yóso uvi saa nda kiti nda'vi yó'ó.
Mi lakuan vi ri; ni köo
kúndee ini ri kaka ri ta yóso ka nda ri
- káchi na.
Tasaa ndi̱ka'an ra ikan xi'in se'e ra káchi ra saa:
-Xákunda'vi i nuu un, hijo, ka'an xi'in i unku ya xiniñu'u yo ikan yo vitin;
chi ye'e ta köo ka yaxíni i ikan yo; xa i̱kan ndi'i yo yava'a tuvi i 
-káchi ra xi'in se'e ra.
Saa ndi̱kuiin se'e ra ká'an ra:
-Tata, ¿an vä'a ka ná chinuu yo ri nuu itun ta kundiso yo ri ku'un xi'in yo? -káchi se'e ra xi'in ra.
Ñaa chi̱nuu nda ri nuu itun ndiso nda kua'an nda, ta xáku ndaa ka vi na̱'a nda.
Cuento yó'ó kpuni kachi ya:
Ná ikan yo yava'a túvi mii yo ta ná kï'in yo cuenta sata yaká'an inka na̱'a xi'in yo.
Chi ndi'i ya íkan yota nda iin ya köo ndíta'an ini na.

Ra te ndiꞌi ndikaꞌan Jesús xiꞌin Ndioxi, ra saa ndakiꞌin ra kuaꞌan ra xiꞌin ndia itaꞌan xiꞌin ra, ra ndiyaꞌa ndia iin yuvi ña nani Cedrón. Ra saa ndixaa ndia, iin nuu iyoo itun kuiꞌi, ra ikan xikundee va ndia.
Ra ^xini tu ra Judas, ra ndixiko taꞌan xiꞌin Jesús va, nuu iyoo itun kuiꞌi kan, saa chi kuaꞌa ni va ichi ndixaꞌan Jesús xiꞌin ndia itaꞌan xiꞌin ra ikan.
Ra saa kuu, ra ndixaa va ra Judas xiꞌin kuaꞌa ni ndia soldado ñuu Roma, ra ndixaa tu ndia kumisio, ndia ndiaa veꞌe ñuꞌu kaꞌnu va, ra niꞌi ndia ichi xiꞌin itun, ra niꞌi tu ndia ñùꞌù ña tuun nuu va ndia; ra ndia kunaꞌnu nuu ndia sutu, xiꞌin ndia fariseo kuvi ndia, tiꞌvi ndia kumisio kan ndixaa ndia.
Ra xa kundaa va ini Jesús xaꞌa takundiꞌi tundoꞌo ña ndoꞌo ra, ra saa kuyachin ra nuu ndia ndixaa kan, ra ndikaꞌan ra xiꞌin ndia, kachi ra saa: ―¿Yoo kuvi na nanduku ndo? ―kachi ra. 
Ra saa ndakuiin ndia kachi ndia saa: ―Jesús ra ñuu Nazaret va kuvi ra nanduku ndi ―kachi ndia. Ra saa ndakuiin Jesús, kachi ra saa: ―Yuꞌu kuvi va ra ―kachi ra. Ra xa itaꞌan va ra Judas, ra ndixiko taꞌan xiꞌin Jesús, xiꞌin ndia. 
Ra te ndikaꞌan Jesús xiꞌin ndia kachi ra saa: "Yuꞌu kuvi va ra", kachi ra, saa ra iin ndiakua nandiko suꞌma ndia, ra nduva ndia, ndia nuu ñuꞌu.
Ra saa nindakatuꞌun tuku va Jesús ndia, kachi ra saa: ―¿Yoo kuvi na nanduku ndo? ―kachi ra. Ra saa ndakuiin ndia, kachi ndia saa: ―Jesús, ra ñuu Nazaret va kuvi ra nanduku ndi ―kachi ndia. 
Ra saa ndikaꞌan Jesús xiꞌin ndia kachi ra saa: ―Xa ndikaꞌan va yu xiꞌin ndo, chi yuꞌu kuvi va ra. Ra tu yuꞌu va kuvi ra nanduku ndo, saa ra na tïin vi ndo, ndia itaꞌan xiꞌin yu, chi na saña ndia kuꞌun va ndia ―kachi ra. 
Ra suꞌva ke kuu, ña vaꞌa ndixinu nuu tuꞌun ña ndikaꞌan mii Jesús, te kachi ra suꞌva; "Na taxi kun ndaꞌa yu, Tata, ra ndia nii na ndisandoñüꞌu yu", kachi ra.
Ra saa tava ra Simón Pedro ichi ña niꞌi ra, ra xaꞌndia ra soꞌo kuaꞌa iin tiaa ra nani Malco, ra ra xachiñu nuu sutu ra kuchee kuvi tiaa kan.
Saa ndikaꞌan Jesús xiꞌin ra Pedro, kachi ra saa: ―Ndachikaa ichi kun, ini ñii nuu ndikaa ña. Saa chi tu xa Tata yu kuvi ra taxi ndiayu, ña ndoꞌo yu tundoꞌo yoꞌo, saa ra na ndoꞌo va yu ña ―kachi Jesús. 
Ra ra kuchee xaꞌndia chiñu nuu ndia soldado ñuu Roma, xiꞌin takundiꞌi mii ndia soldado ra, xiꞌin ndia kumisio ndia tiꞌvi na judío kan ndixaa kuvi ndia tiin Jesús, ra katun ndia ra.
Ra saa ndakundiaka ndia ra kuaꞌan ra xiꞌin ndia nuu ra Anás, ra kuu siso ra Caifás. Ra ra Caifás kan kuvi ra kuu sutu, ra kuchee nuu takundiꞌi ndia sutu kuiya kan.
Ra suvi mii ra Caifás kan kuvi ra ndikaꞌan xiꞌin na judío, ña vaꞌa ka va kita ña, ña na kuvi iin tiaa xaꞌa takundiꞌi na ñuu.
Ra ra Simón Pedro, xiꞌin inka ra itaꞌan xiꞌin Jesús, ra ndikun ndia kuaꞌan ndia sata ra. Ra ^xini taꞌan va iin ra kan xiꞌin ra sutu kuchee kan, ña kan ke vaꞌa ndikiꞌvi ra, ndia mii nuu keꞌe veꞌe ra sutu kuchee kan xiꞌin Jesús;
ndi su ra Pedro, ra chi keꞌe va nindoo ra. Ra saa kanata ra itaꞌan xiꞌin Jesús, ra xinitaꞌan xiꞌin sutu ra kuchee kan, ra ndikaꞌan ra xiꞌin ñaꞌa ña ndiaa yeꞌe korra kan, ña na taxi ña yaꞌa ra Pedro chi ini.
Ra saa ndikaꞌan ñaꞌa ña ndiaa yeꞌe kan xiꞌin ra Pedro, kachi ña saa: ―¿A su taꞌan ndia itaꞌan xiꞌin tiaa yoꞌo, kuvi tu yoꞌo va? ―kachi ña. Ra saa ndakuiin ra Pedro, kachi ra saa: ―Üꞌun, süvi yu ―kachi ra. 
Ra ndia xachiñu nuu ndia sutu, xiꞌin ndia kuu kumisio ndiaa veꞌe ñuꞌu, ra ndakaꞌmi ndia ñuꞌu ndasaa ndia ndita ndia, saa chi vixin ni, ra ndichi tu ra Pedro va xiꞌin ndia ndasaa ra.
Ra saa xaꞌa sutu ra kuchee kan, ndakatuꞌun ra Jesús xaꞌa ndia itaꞌan xiꞌin ra, ra saa tu xaꞌa ña sañaꞌa ra yuvi va.
Saa ndakuiin Jesús, kachi ra saa xiꞌin ra: ―Köo iin ña ndikaꞌan seꞌe yu, saa chi takundiꞌi ichi ña ndixika yu sañaꞌa yu na ñuu yo Israel, ra veꞌe ñuꞌu naꞌnu xiꞌin veꞌe ñuꞌu vali va ndixika yu, ra nuu chitu kuaꞌa yuvi va sañaꞌa yu na. 
¿Ra nichuun ke ndakatuꞌun kun yuꞌu? Ra vaꞌa ka va na ndakatuꞌun kun na xini soꞌo ña sañaꞌa va yu, saa chi na kan ra kundaa va ini na, ni ñaꞌa ke sañaꞌa yu na ―kachi Jesús.
Ra te ndikaꞌan Jesús tuꞌun yoꞌo, saa ra ndikun xakin va iin ra kumisio kan xaꞌndia nuu ra, ra ndikaꞌan ra kachi ra saa: ―¿Nichuun ndaa yuꞌu kun, sutu ra kuchee? ―*kachi ra. 
Ra saa ndakuiin Jesús, kachi ra saa xiꞌin ra: ―Tu väꞌa ndikaꞌan yu, saa ra kaꞌan xiꞌin yu ndia ña kuu ña väꞌa; ra tu mii ña ndaku va ke ndikaꞌan yu, saa ra, ¿nichuun kani kun yuꞌu? ―kachi ra. 
Ra saa ndatiꞌvi ra Anás kan Jesús kuaꞌan ra chi nuu ra Caifás, ra kuu sutu kuchee nuu takundiꞌi ndia sutu, ra nuꞌni va Jesús kuaꞌan ra xiꞌin ndia.
Ra nani saa kuu ra Pedro ndichi ra ndasaa ra xiꞌin ndia nuu xixi ñuꞌu kan, ra saa nindakatuꞌun na ra kachi na saa: ―¿A su ra itaꞌan xiꞌin tiaa yoꞌo, kuvi tu yoꞌo va? ―kachi na. Saa ra tiseꞌe tuꞌun tuku va ra xaꞌa Jesús, ra ndikaꞌan ra kachi ra saa: ―Üꞌun, süvi yu ―kachi ra. 
Ra saa ndikaꞌan inka tuku tiaa ra xachiñu nuu sutu ra kuchee kan, ra kuu taꞌan ra xaꞌndia ra Pedro soꞌo kan, kachi ra saa: ―¿A su yoꞌo kuvi ra íin xiꞌin tiaa yoꞌo, xini yu nuu iyoo itun kuiꞌi kan? ―kachi ra. 
Saa ra tiseꞌe tuꞌun tuku va ra Pedro xaꞌa Jesús, saa ra kana va chele.
Ra saa kee na veꞌe ra Caifás xiꞌin Jesús, ra ndakundiaka na ra kuaꞌan ra xiꞌin na chi yeꞌe chiñu kaꞌnu, nuu ndikaa ra chiñu kuchee, ra nani Pilato ra kee ñuu Roma. Ra nani saa kuu na, saa ra xa kuaꞌan tuvi va, ra ndixïin vi mii na judío kan kiꞌvi na ndia nuu keꞌe veꞌe chiñu kaꞌnu kan, saa chi tu köo ra kuyakua na ra küvi kuxini na viko pascua tuvi na.
Xaꞌa ña kan ke kita ra Pilato chi keꞌe, ra ndikaꞌan ra xiꞌin na kachi ra saa: ―¿Ndia ña kuu kuachi xa tiaa yoꞌo, ña kan ke taxi ndo kuachi xaꞌa ra? ―kachi ra. 
Ra saa ndakuiin na kachi na saa xiꞌin ra: ―Tu köo kuachi tiaa yoꞌo, saa ra käꞌan vi ndi xiꞌin kun ña sayukun kun kuachi xiꞌin ra ―kachi na. 
Ra saa ndakuiin ra Pilato, kachi ra saa xiꞌin na: ―Ndakiꞌin ndo ra na kuꞌun ra xiꞌin ndo, ra na sandaku mii ndo kuachi xiꞌin va ra, ta kuꞌva kachi ndiayu ña iyoo ndaꞌa va ndo ―*kachi ra. Ra saa ndakuiin na kachi na saa: ―Nduꞌu, ra köo ndiayu ndaꞌa ndi ña kaꞌni ndi ndia nii yuvi na iyoo kuachi ―kachi na. 
Ra xiꞌin tuꞌun ña ndikaꞌan na yoꞌo kuvi ña ndixinu nuu tuꞌun ña ndikaꞌan Jesús, te ndikaꞌan ra ndia kuꞌva ke kuvi ra.
Ra saa nandiꞌvi ra Pilato chi ini veꞌe chiñu kan, ra saa kana ra Jesús, ra ndindakatuꞌun ra ra kachi ra saa: ―¿A yoꞌo kuvi ra kuu rey na judío? ―kachi ra. 
Saa ndakuiin Jesús, kachi ra saa xiꞌin ra: ―¿A mii kun kuvi ra kaꞌan tuꞌun ñaa xiꞌin yu, a inka yuvi va xini soꞌo kun ndikaꞌan ña? ―kachi Jesús. 
Ra saa ndakuiin ra Pilato, kachi ra saa: ―Süvi ra judío taꞌan kun kuvi yuꞌu. Chi mii na judío, xiꞌin ndia sutu kunaꞌnu nuu na ñuu va kun kuvi ndia ndataxi yoꞌo ndaꞌa yu. ¿Ra ndia ña ku kuachi xa kun? ―*kachi ra. 
Ra saa ndakuiin Jesús, kachi ra saa xiꞌin ra: ―Yuꞌu, ra süvi nuu ña yuuvi yoꞌo ke xaꞌndia yu chiñu; chi tu yoꞌo kuvi nuu xaꞌndia yu chiñu, saa ra na itaꞌan xiꞌin yu, ra kanitaꞌan va na xiꞌin na judío taꞌan yu xaꞌa yu. Ndi su süvi nuu ña yuuvi yoꞌo ke xaꞌndia yu chiñu ―*kachi ra. 
Ra saa ndikaꞌan ra Pilato xiꞌin Jesús, kachi ra saa: ―¿Saa ra, rey kuvi ndixa va kun? ―*kachi ra. Ra saa ndakuiin Jesús, kachi ra saa xiꞌin ra: ―Xa mii kun ndikaꞌan ña kuu yu rey va. Ra xaꞌa ña yoꞌo ke kaku va yu, ra xaꞌa ña yoꞌo ke, xaa tu yu ña yuuvi yoꞌo va, ña vaꞌa na kaꞌan yu xaꞌa ña ndaa xiꞌin na yuuvi. Ra takundiꞌi na kandixa ña ndaa, ra kandixa tu na tuꞌun ña ^kaꞌan yu xiꞌin va na ―*kachi ra. 
Ra saa ndikaꞌan ra Pilato kachi ra saa, xiꞌin Jesús: ―¿Ndia ña kuvi ña ndaa? ―kachi ra. Ra te ndiꞌi ndikaꞌan ra tuꞌun yoꞌo, saa kanata ra chi keꞌe ra ndikaꞌan ra xiꞌin na judío, kachi ra saa: ―Ndia nii kuachi tiaa yoꞌo köo ndaniꞌi yu. 
Ndi su ndoꞌo, ra yunaꞌa va ndo ña saña ndika ndo iin tiaa ndia ñúꞌu veꞌe kàà ta kuiya, ta kuiya ña ndatava ndo viko pascua; ¿ra a kuni ndo tu na saña ndika yu, ra kuu rey nuu ndoꞌo na judío? ―*kachi ra.
Ra saa iin siso siso ndikaꞌan tuku va na, kachi na saa:―¡Säña kun ra ñaa! ¡Chi na saña kun ra Barrabás va! ―*kachi na. Ra ra Barrabás kan, ra ra kuiꞌna va kuvi ra.

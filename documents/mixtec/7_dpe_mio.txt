¿Naa cuvi javaha nyɨvɨ ñuu tun ña tyaa yahvi ndatu iyo tsi ñi tsa nducu ñi tsi ra cua cuvi tyiñu ñuu ñi?
Tatun iin ra nyiso tyiñu cuenda tsa nducu nyɨvɨ ñuu yóo ra quɨhɨ ndaha tsi ñi, a cuvi ra naha político, o ndaa maa ra cumi tyiñu cuvi ra, tan ña tyaa yahvi ra naha ndatu tsa iyó tsi nyɨvɨ ñuu tsa nducu ñi yoo cuvi tyiñu cuenda ñi, taahán tsi javaha ñi tyehe:
Tsa jihna ñi: Ra taahán tsi nyehé tyiñu ihya
Taahán tsi cuhun yo nu nyaá ra nyehé tyiñu cuenda tsi, nu nyacú ra natuhun cuenda tyiñu can, maa vehe tyiñu ñuu, tyin tsaha cuenda tsi ra cumi tyiñu ñuu, ra yɨhɨ ndaha tsi ra cumi tyiñu ñuu, tsi ra ican naha ra taahán tsi ndacan yo tsa tyaa yahvi ra naha ndatu tsa iyó tsi yo tsa nducu yo yoo nyehe tyiñu ñuu yo.
Cua natyaa yo cuatyi tsa javaha ñi tsihin yo nu tutu tan cuhva cuenda yo naa cuatyi o naa nandutu ña tyaa yahvi ñi.
Tan cua cuhva yo sɨvɨ nyɨvɨ o ñi yɨhɨ ndaha tsi yo tan caahán cuenda yo ityi nuu ra cumi tyiñu naha ra.
Catyi tuhun yo numaa iyó ñi, tyin tacan tan cuvi cucana tyiñu tsi ñi.
Tsa ñiñi tsi maa ra nyehe tyiñu cuenda nyɨvɨ ndaahvi tsa tsitó cuhva iyó tyiñu ihya, tsa cundaa tyiñu tsa caahán nyɨvɨ ñuu. Catsi cuñi tsi catyi tuhun ra naha tandɨhɨ tyin tacan tan cuvi cutuñi ñi tsa javaha̱ tsa ñavaha tsihin ndatu tsa iyó tsi yo tsa cuvi jatɨvɨ tsi yo.
Ña ñiñi cuñi tsi náa inga tutu, tsa ñiñi cuñi tsi cuvi tsa cahan ñi tyin iyó ñi iin ñuu, tan taahán tsi tsinu iñi ra cumi tyiñu naha ra tsa cua cahan ñi. Ra cumi tyiñu cuñi tsi tɨɨn cuenda ra naha tsa caahán ñi tun catyi ñi tyin caahán ñi yuhu caahán ñu uñi, o náa inga ca cuhva janaha ñi tyin nyɨvɨ ñuu cuvi ñi.
Catyí tuhun ñi tsihin ra cumi tyiñu tyin ña tyaa yahvi inga ñi ndatu tsa iyó tsi ñi tsa cuvi nyɨvɨ ñuu.
Janaha ñi tsa cuvi̱, tun jañucueehe nyɨvɨ tsi ñi tan janaha ñi náa ña vaha javaha nyɨvɨ.
Vehe nyehé cuenda tyiñu ihya, catyi ra naha tyin tun nyɨvɨ ñuu cuvi ñi tahan náa tahan, tsa ñiñi cuñi tsi nyehe ra naha nacaa cua cundɨhɨ tsa ña vaha can o tun nduve naa cuvi.
Na coo tsa ndaa tsa cuenda tsa tsicán ñi.
Na tyihi ñi firma nu tutu can o tun ña cuvi tyaa ñi, na cuañi nu ndaha ñi.
Tsinu uvi: Ra nyehé cuenda tyiñu electoral nu iyó yo o ñuu yɨhɨ ndaha ñuu yo
Tun ra cumi tyiñu nyehe tyiñu cuenda elector tan ña nducu ra naha cuhva cundaa o cundɨhɨ náa cuvi tsi nyɨvɨ ñuu, tsa cuñi tsi javaha ñi cuvi tsa cuhun ñi nu nyaá ra yɨhɨ ndaha ñuu can. Tan ra ihya naha ra cuan nyehe nacaa catyi ra yɨhɨ ndaha ra, tahan ñi tucu ra cumi tyiñu cuhva iyó maa nyɨvɨ ñuu. Tan tyehen cuñi tsi javaha ra naha:
Janduvita ra naha iin tutu nu tsican ra naha cuatyi tan cuhun ra naha tsihin can nu nyaa ra nyehé tyiñu cuenda can tan coto ra naha tun nditsa tsa cumañi ra naha tsihin ndatu can.
Tutu tsa tsicán cuatyi can taahán tsi cuhun can tsitsi tsa cumi quɨvɨ, tumaa caahán maa ley iyó ñuu can. Tun vityin cuvi can, tyaan cuñi tsi quita tutu can.
Tun cua tsaa iin tutu nu nyaá ra cumi tyiñu, o nu nyaa ra cuvi político, taahán tsi jacoto ra inyaha ñi tsi ra nyehé cuenda tyiñu ihya. Jacoto ra yoo tsicán cuatyi tsaha ra, naa quɨ tan naa cuhva naquihin ra tutu tsa tsicán cuatyi can.
Tsinu uñi: Vehe nu yucú ra nyehe tyiñu na quita vaha cuhva nducu tsi ra cua cuvi tyiñu (Sala Regional del Tribunal Electoral del Poder Judicial de la Federación)
Vehe nyacú ra nyehe tyiñu cuenda tsa nducu tsi ra cuvi tyiñu, ra (tepjf). Tun ña cundaa naa iin tyiñu nyɨvɨ ñuu nu nyacú ra nyehe tyiñu can, cuvi cuhun nyɨvɨ vehe tsa iyó yatyin ñi nu canyií ñu uñi. Tan ican cuvi nducu ñi cuhva nacaa cua javaha ñi. Tun naa iin tyiñu cuñi ñi cundaa, tumaa tsa tsa yaha cahan yo. Nyɨvɨ nyehe tyiñu sɨɨn ñuu taahán tsi coto ñi tandɨhɨ ñi tyiñu, nacaa iyó tsa cuenda tsa nducu nyɨvɨ yoo cua quɨhɨ ndaha tsi ñi. Ihya nyacu sɨvɨ ñuu nu nyacu vehe nu cuvi jatyinyee tsi nyɨvɨ ñuu.
Tsinu cumi: Vehe tsa yɨhɨ ndaha tandɨhɨ nu iyó ra nyehe tyiñu cuenda tsa nducu tsi ra cuvi tyiñu
Tumaa tsa caahán yo, tun coo iin tsa yɨɨ tsihin ndatu tsa iyó tsi nyɨvɨ ñuu tsa nducu ñi yoo cuvi tyiñu ñu uñi, ra tsa taahán tsi nyehe tyiñu can cuvi ra yucu yatyin ñi nu canyií ñuu un cuvi tsa yɨɨ can. Tan ra tsa taahán tsi nyehe cuvi ra jaha cuenda tsa ña casɨ cava ndatu can. Tan cuñi tucu tsi coto vehe tsa cuvi tepjf can. Ra tsa cua jacoto tsi ra ihya naha ra, cuvi ra tsa jaha tyiñu yatyin ñi nu cuvi̱ tsa yɨɨ can.
Maa tyin iyó tucu tsa cuvi nyehe maa Vehe tsa cuvi nuu, tun tsa nacunyaa vaha naa tyiñu cuví can. Tan vehe ihya cuvi cua nyehe ñi nacaa cuahan tyiñu, cua nyehe ñi naa tyasɨ, numaa iyó nyɨvɨ can, nacaa iyó tsihin tahan ñi, o naa inga ca maa. Tan ña cuhva can cutuñi vaha tyiñu cuenda nyɨvɨ ñuu, cuvi ñi tyin cañi iyo o nduve cuhva cuvi cuhun ñi o cahan nda nu nyaá ra nyehé tyiñu can. Tahan ñi nu iyó ra tsa tsicán cuatyi tan nda un nyaá vehe cua nyehe tyiñu can. Tan cuvi tutu nyehe vehe cahnu can náa inga ca maa tyiñu tyin tacan tan cundaa tyiñu can.
Tacan tucu ñi cua cuvi tun coo iin tyiñu tsa numi ñi cuñi tsi cundaa, tun cuvi ndu iin tandɨhɨ tutu tsa tsiñi ñuhu, cuvi ndacan yo cuatyi tsaha ra yɨhɨ ndaha cuenda tsa nducu ra cuvi tyiñu, cuvi ndacan yo cuatyi tsaha ra naha ityi nuu maa ra yɨhɨ ndaha ñuu yo, o ityi nuu ra cuvi nuu tsihin ra naha (Salas Regionales o Superior), tan ña cuñi tsi cuhun jihna yo tsihin ra ndaca ñaha cuenda yo (per saltum), tumaa javaha̱ nyɨvɨ tsa cua cuhva cuenda ityi tsaha ihya.
Tan inga tucu, Vehe cahnu tsa nyehé maa tyiñu ihya, cua nacoto ra naha tan cua nyehe ra naha tsa jacundaa̱ ra cuenda Nunduva, tun ña cua cua cutyiñu ra naha ley cuenda tsa nducú nyɨvɨ tsi ra cua cuvi tyiñu ñu uñi, tun ñavin cuhva caahán ley cahnu cuvi tsi. Tan tyiñu ihya nañí tsi "tyiñu tsa cua nyehe inga tsaha".

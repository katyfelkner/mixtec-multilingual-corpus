Dava-nsia indéhe úhì stnahá-nsiá, te náâ stnahá stná-nsià. Pues, ¿ndíà dìsáhà-xí iá ducán, tuxí ini-nsià? Amádi sáhà ñà-xího guá-nsià iñàha, te dacá mà sàxìnítnùní-nsià.
Xího-nsiá iñàha, te nú mà cùì níhì-nsiáñà, dandu (cuní-nsià) ndañuhu nèhivì (icúmí xân). Te nú cumbídiâ stnahá ini-nsià sàhà iñàha, te mà cùì níhì stná-nsiàñà, dandu náâ stnahá-nsiá, te cáhàn ndiaa stnahá stná-nsià. Doco ¿índù chuun có-ìcúmí-nsiâ ñà-ndùá xího-nsiámà? Divi sàhà-ñá có-xîcàn tàhvì-nsiáñà nùù mii-yá.
Te mate ni cácàn tàhvì-nsiá nùù-yá, doco mà níhì-nsiáñà, vàchi mal xícàn-nsià, cutu cuní-nsià iñàha sàhà-ñá quida ndevàha-nsia nacua cudíì ini mii-nsiá.
¡Ndahví-nsià! ¿Índù chuun nchícùn-nsià ñà-có-ndìá ìcà-nsiá? ¿A có-ìnáhá-nsiâ ñà-mà váha candisá-nda cunchicùn-ndà modo xi ñuhìví yohó, vàchi ducán queá na ian có-ndòó vàha ga-ndà xì Dios?
Te ducán cachí stná tutu ìì: "Sànì nìhìtáhvì-ndà nùù Dios ñà-coo Espíritu Ìì xí-yá ini anima-ndà, te mànì cuáhà-ndà nùù Yà-ìì mà; ñàyùcàndùá, có-cùní dahuun-ya cunihnu ini-ndà inga iñàha cunchicùn-nda". Te cunaha-nsiá, màdì úún-ní cachí tutu ìì mà ducán, (ñà-ndáà nduá).
Doco Dios, chicá cuàhà gracia sáhatahvì-yándô. Ñàyùcàndùá, dohó cachí stná tutu ìì: "Dios, sadí-yà nùù nsidaa nèhivì nducuéhê, doco nèhivì nihnú ndáhví inì-xi, sáhatahvì-yánè gracia xi-ya".
Ñàyùcàndùá, ni cúníní-ndá nsidaa ñà-ndùá dandacú-yá, doco ñà-ndùá cuní ña-malu, còó; iin-ni màsà cuáha-nda cundee-sí nùù-ndà, vàchi nú màsà cuáha-nda quida-sì ducán, dandu icúmí-sî cunu-sì nùù-ndà.
Xiñuhu tnàtuu-nda nùù Dios, dandu mii-yá, chicá cuyatni stná-yà nùù ndohó. Te nú iá cuàchi-nda, dandu xiñuhu nsidandoo-nda anima-ndà na ian ndàhà-ndà. Te nú ùì ichì nduá nchícùn-ndà, dandu xiñuhu ndoo stná anima-ndà. 
(Vàchi nú iá falta xi-nda, dandu chicá vàha) ni dándóhó-ndá mii-nda, te cundoo-nda tnùnsí ini, te cuacu cuahà-ndà (sàhà cuàchi-nda). Xiñuhu cuhuun ini-ndà sàhájàn; màsà cúdíì gá ini-ndà, ni màsà cuácù gà-ndà; còó. Xiñuhu cundoo-nda tnùnsí ini,
te cucahan núù-ndà nùù Stoho-ndà Señor. Cuisì nú ducán, dandu nìhì-ndà nduviì tú anima-ndà quida-ya.
Ñánì, màsà cáhàn-ndà dìquì ñanìtnaha-nda, vàchi nú ni quida-nda ducán, te xítnùhu tnaha-nda, dandu ñà-sànì càhàn-ndà dìquì stná ley xi mii-yá nduá, te ducán queámà na ian xítnùhu stná-ndà ley mà. Te nú xítnùhu-nda ley mà, dandu có-ndùú gá-ndà ana chívàha xán; còó, ana xítnùhu xán nduu-nda.
Cunaha-nsiá, mindaa mii-yá nduú ana nì sàha xi ley ìì, te imindaa-yá nduú stná ana icúmí nsidandaà xì sàhà falta xi iin iin-nda. Còò ni-iin ana cachi a cácu-nda, á coó, cuisì mii-yá. Ñàyùcàndùá, ¿ana tuxí ini-ndà nduu-nda te xítnùhu stnaha-nda ducán?
Cunini vàha mii-nsiá nècuàchì cáhàn ndee guá. Vàchi cachí dava-nsia vichi ò tnaa cùhùn-nsià inga ñuu cundoo-nsia yucán iin cuìà, te cuiin-nsia, te nadicò-nsiá, nsidacuahà-nsiá dìhùn xí-nsiá cahan-nsiá.
Doco ni có-ìnáhá-nsiâ nansa cuu xi-nsiá tnaa idá. Vàchi vida xi-nda, (yàchì nsiha) nahi vìcònùhù. Iin ratu tii iáˋ, dandu còò cáˋ.
Ñàyùcàndùá, ndiá ìcà-ndà cachi-ndà: "Pues, nú ducán cuní Stoho-ndà Señor, dandísá cutiacu-ndà, te ò nú cudíì ini-yà, dandu dohó te dohó quida-nda".
Doco mii-nsiá, ¿nansa quidá-nsiá vichi? Ndee gá cáhàn-nsià. Mii-nsiá nduú-nsiá mii-nsiá cahan-nsiá. Doco mà váha càhàn-ndà ducán.
Ñàyùcàndùá, (nsinuu inì-nsia palabra yohó): nú ináhá-ndá nansa ndiá ìcà-ndà quida-nda, te có-quìdà-ndàñá, dandu cuàchi nduá.
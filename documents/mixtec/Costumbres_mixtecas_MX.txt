COSTUMBRE NA ISAVI
CONSEJO NA TAXI NANA NDAHA SEHE NA NA TANDAHA
VICO TANDAHA
Consejos ña taxi nana ndaha ña tandaha
--Tú cúni̠ cu̠n ta̠nda̠hu̠n, (vichin qué ndúcú ná yoho̠ nu̠u̠ taxi yu yóho̠), ná cu̠hu̠n cu̠n ndahá ná.
Cua̠hu̠n coto ndi̠ícó cún. Coto cu̠su̠úxan un nu̠u̠ quití sána̠ na̠.
Coto cu̠su̠úxan ún ndico cún cuxi na. Coto cu̠su̠úxan ún. Coto ca̠áña̠á u̠n xíhin na. Ca̠ándivaha cún xíhin na, xíhin síso cún xa̠a u̠n.
Vichin ta̠xi yóho̠ ndahá ná cua̠hu̠n vehe na. Ca̠ándivahu̠n xíhin na xa̠a̠ u̠n. Casa to̠hó cu̠n xíhin na.
¿A yuva xaxí ná?
Ná cu u̠hva̠ ña̠, cu xa̠tu̠ ña̠. Ndico ún tutya coho na.
Casa vii̠ u̠n xíhin na. Vii̠ casa un coto cucahan nu̠u̠.
Taxi na iin xi̠ta̠ cuxi ca̠ha̠n na̠ xa̠hé. Taxi na iin botéilá coho ca̠ha̠n na̠ xa̠hé.
Ra cuáhu̠n vehe si̠so ún, vaha ní casa ún. Ca̠áña̠á u̠n xíhin na.
Ná ndoo va costúmbré na̠yóó vehe mií yó.
Chi ¿a u̠hva̠ xíxi yó?
¿á catí xíxi yó?
Icán qué cua̠nu̠hu̠ cu̠n.
Chiñu quíxa na̠cán casa cún. Ña̠va̠ha quíxa na̠cán saá casa ún. Ná cahndya na chiñu.
Vii̠ ná coo cuxi na. Ñuú ndacoo ndicún. Cuahnu ndyuxí, cuahnu quini̠. Ná cahndya na chiñu.Vii̠ ná coo cuxi na. Ñuú ndacoo ndicún. Cuahnu ndyuxí, cuahnu quini̠.
Náyóó tixúhu̠ sána̠ cú ná cua̠hu̠n sacuáhnu cú rí.
Náyóó sindi̠qui̠ sána̠ cú ná cua̠hu̠n tyémbó sáví ndaxi cún.
Nda̠xa̠a̠ un, ndico cún. Saá casa tucu xíhin mií ii̠ cu̠n. Ndacatya cú cún rá.Casa vii̠ u̠n xíhin ra.
Xita̠ ndico ún cuxi ra, buénó ndico ún cuxi ra. Saá casa vii̠ u̠n cuáhu̠n.
Coto cua̠ha̠n tucu ra ndicó tucu cún cucahan nu̠u̠ ndí.Coto ca̠ña̠á na xíhin ndi.Coto chicaa na̠ ndi̠ vehe ca̠a.Ra cucahan nu̠u̠ ndí.
Coto chicaa na̠ ndi̠ vehe ca̠a.Ra cucahan nu̠u̠ ndí.
Vichin tú ini u̠n qué ra cu̠hu̠n. Ta nu̠u̠ su̠ ini u̠n qué ra cu̠hu̠n cu̠n, chin coto cucahan nu̠u̠ ndí.
Saá ndácuiin tucu mií ñáca̠n cachi na̠ saá:
--Cu̠hu̠n va --cachi ña̠--. Cu̠hu̠n va. Cúni̠ coho xíhin ra. Cu̠hu̠n va --cachi ña̠jáa̠n.
--Uun. Vaha. Xa̠ qui̠hin ndi yuhú cún vichin.Xa̠ qui̠hin ndi yuhú.
Coto cachi cu̠n saá va̠ha ndúhu̠ qui̠xa ndúxáa̠ xíhin cún ta̠nda̠hu̠n.
Ta vichin xa̠ cua̠hu̠n chin ndi̠ícó ún chin cuahan nu̠u̠ ndí --cachi na̠.
Saá cachi na̠.
Ña̠ja̠a̠n cú conséjó cáha̠n na̠ xíhin séhe na.
Vico tandaha
Tán ndi̠xi̠nu e, saá ndácanndya na̠ chiñi ndatúnun na xíhin ñahá, xíhin cuéndá ñahá ndatúhun na, cuéndá ndu̠hu̠ nasihí, xíhin na ndatúhun na. 
A cúmi̠, á úhu̠n cú ñahá. A cúmi̠, á úhu̠n cú tya̠a.
Ndatúnun na xíhin na̠yo̠ho̠. Ndihi tucu ndatúhun na xíhin cuéndá tya̠a tucu:
A u̠vi̠ á u̠ni̠ cú ñani ra̠ nhathun ra xíhin na̠yo̠ho̠:
--Cundáni u̠n. --Ñani ra̠. --Ñáloho yóho ndu̠cu na nu̠u̠ ndí.
¿A taxi ndi a̠ ndahá ná? --cachi na̠. 
Na̠cán cú ná cachi tu saá:
--¿Ndya chiñu qué taxi ndó ñá ndaha ná? 
Va̠áha na. Yucú ní na̠. Va̠áha. Catáhan ní na̠ xíhin xa̠nu na̠.
¿Ni̠ chun táxi ndó?
¿Ni̠ chun que̠e yuhú ndó?
--Xa̠ha̠ mií á loho, cúní cu̠hu̠n. Xa̠ha̠ mií á, cúní cu̠hu̠n --cachi na̠.
Quixáhá tu na cáha̠n na̠: 
--Uun. Co̠o̠ táta̠n. Tú xa̠ cúní cu̠hu̠n mií á, va̠ha --cachi na̠--. Coto cu̠su̠úxan ñá nu̠u̠ ná -- cachi tucu cuéndá tya̠a.
Saá cachi tu cuéndá ñahá.
Saá ra, ndaquihin na, cua̠nuhu̠ ná. Saá qué quixaa na̠ca̠n cahndya na nu̠u̠ ná cuvi tixúhu̠, á tixúhu̠ cuvi, á sindi̠qui̠ cuvi:
--Cuáhán quihin ndó iin sindi̠qui̠ cuvi ri̠ cuxi ndi. Cuáhán ndo̠ quihin ndó suhva coo refréscó coho ndi, suhva coo aguardiénté coho ndi, suhva coo cuxi ndi, iin docéná i̠ñu̠ coo ndyuxí cuxi ndi.
Cua̠ha̠ ní táhan ndi. Cua̠ha̠ tahan ñahá, cua̠ha̠ táhan tya̠a, cua̠ha̠ ní cú ná -- cachi na̠, xáhndya na̠ chiñu.
--Quindyaa ta ndo̠ loho xíhin ndi. Ndáhví ndi̠. Quindyaa ndo̠ xíhin ndi --cachi na̠ cáha̠n ndáhví na̠.
--Qui̠índyaa ndi̠ chin cua̠ha̠ táhan ndi. Iin ñuu cú táhan ndi. Cuxi ní na̠ --cachi tu na.
Cua̠ha̠n tucu na. Saá ndi̠co na, quixáá tu na. Saá cáha̠n na̠:
--Si̠ loho ni quindyaa ndo̠ xíhin ndi.
Ndáhvi ndi̠ --cachi na̠.
Saá quíndyaa na̠ si loho. Saá ndi̠tya̠nndya̠ e̠. Saá ví qué cua̠ha̠n na̠.
Quixaa na̠: --Qui̠vi̠ yohó qué, á lúní, á mártí. Qui̠vi̠ yóhó qué yóó ndihi na̠táhan ndi.
Xa̠ ta̠xi ndihi na chiñu nu̠u̠ táhan na, cuéndá ñahá, cuéndá tya̠a. Xa̠ iin nda̠quitáhan na qui̠vi̠, á lúní, á mártí nda̠quitáhan na. Saá quixaa na̠ca̠n.
Xa̠ xa̠hni ná tixúnu̠. Xa̠ qui̠xa̠a cu̠ñu.Xa̠ ndi̠chi̠hyo̠ xi̠ni̠ ri̠. Xa̠ iin ndéé na cuéndá ñahá chóho. Xa̠ iin ndéé na cuéndá tya̠a chícá.
Cuéndá ñahá yóho, cuéndá na̠quí in ñahá cán. Nda̠quitahan na qui̠xa̠a na̠.Saá ví quiixáná cuxi na. Saá ndi̠xa̠xa̠ nu̠ni̠, ndi̠xa̠xa̠ nu̠ni̠ cuáha̠n ña̠, ndíco na. Saá ndi̠xa̠xa̠ nu̠ni̠, ndi̠xa̠xa̠ nu̠ni̠ cuáha̠n ña̠, ndíco na. Ta tyaa̠n, saa nda̠xa̠a̠ xi̠ta̠.
Saá ví ndacana na píxcá, ndacana na comisáríó ndacana na:
--Saá ví vichin quixi ndó cutohni ndó ndúhu̠ --cachi na cuéndá ñahá--
Iin cú ñahá loho sehe ndi ndu̠cu na. Xa̠a̠ ndo cu ndó testígó xíhin ndi.
Coto viso ndi cua̠chi cuaha cuxi ndi.
Coto viso ndi cua̠chi vihí ní xu̠hun quihin ndi.
Ta xa̠a̠ yóho̠ píxcá, xa̠a̠ yoho̠ comisárió, suplenté, comandánté, xa̠a̠ ndó vehe ndi.
Cundáni ndo̠ cu ndó testígó xíhin ndi -- cachi na̠
Saá ví qué xa̠a̠ na̠ vehe ñahá. Saá quixaa na̠.Saa ndataxi na nu̠u̠ ná:
--Vichin cundáni ndo̠, tátá píxcá, comisárió, iin ñáloho sehe ndi qui̠xi natátá compádré. Qui̠xi na ndu̠cu na ña̠ núu̠ ndí ta̠xi ndi a̠ ndahá ná.
U̠ni̠ cu̠mí ichí ndi̠có ná. Cu̠mí, u̠hún ndi̠có ná. Níxi̠in ndi, ní xi̠in ndi. Iin a ndúxáa̠ ndi̠qui̠xa na xíhin ndi.
Saá nda̠quihin tucu ndi yuhú séhe ndi.Saá qué nu̠ú ndi̠ta̠xi ndi ña̠ ndahá ná.
Ñe̠ca̠n qué cú ndó comisárió, píxcá ndatúhun ndi xíhin ndó qui̠xa̠a ndo̠.
Cundáni ndo̠ vichin ña̠yo̠ho̠ qué qui̠xa ndi xíhin séhe ndi.
Va̠aviso cua̠chi ndi.
¿A ndúhu̠ ndi̠ta̠xi mií a ndahá ná ?--cachi na̠--.
Xa̠ ini mií ná qué.
Gústó mií ná qué cusíi ini ná qui̠xa̠a na vehe ndi. Ña̠cán nda̠cuiin ndi yuhú ná --cachi na̠ suhva xíhin comisárió, xíhin píxcá.
Saá ví qué quixáhá ndacan na mií ñátánda̠ha̠: --Yóho quix cún, yóho.
Saá cani na várá. Iin várá píxcá, iin várá comisáríó. Níhi na nu̠, qui̠xu̠a na̠.
Saá cani na várá cúndíchí nu̠. Saá quixáhá cáha̠n na̠:
--Ca quee ún cusítí, cusítí. Xícava yuvi.
Cusítí mií ñaná quixaa e. Saá quihin comisáríó yuhú ñá:
--¿A ini u̠n qué cu̠hu̠n vehe na̠yo̠ho̠? --cachi ra̠yo̠ho̠.
--Ini va qué.
--¿A ndixa?
--Ndixa.
--¿A co̠o̠ nándi̠sa̠ndáhví yóho̠?
¿A nii xixi u̠n, á nii cu̠hva ún, á nii na ndi̠sa̠ndáhví yóho̠?
--Co̠o̠ na.
--¿A ñaca̠na níma mií ún qué cunun cun vehe na? --cachi ra̠.
--Ñaca̠na níma̠ mií ún va qué cu̠hi̠n --cachi ña̠.
--Uun.
Sa̠nda̠áhví u̠n várá tan sa̠nda̠áhví u̠n ndúhu̠.
Sa̠nda̠áhví u̠n várá chin várá niño Jesucrístó cú nú yóho.
Sa̠nda̠áhví cu̠n nu̠ tún ndixa.
--Ndixa.
--Uun, va̠na --cachi na̠ saá.
Tyáá na tuni̠ xíhin várá ja̠a̠n.
Quihin tucu píxcá yuhé. Ndáyáha tucu ñá nu̠u̠ píxcá. Saá ndicachi tu píxcá:
--¿A ndixa ndinuni u̠n cu̠hu̠n vehe na?
¿A ndya nii na ndi̠sa̠ndánvi yóho̠? ¿A ndi̠xa̠quindyaa sihí ún yoho̠ nu̠u̠ ná? ¿A ndi̠xa̠quindyaa náná u̠n yoho̠?
--Ndi̠xa̠áquíndyaa na̠ yu̠. Ini mií í va yu qué.
--¿Ndixa cusíi ini u̠n cu̠hu̠n vehe na? -- cachi ra̠.
--Ndixa cusíi ini yu̠ --cachi mi á cú ñaha cán.
Saá:
--Uun, va̠ha.Va̠ha chin yóó iin várá.
Yóó iin várá niño Jesucrístó cú nú yóho.
Tú sandáhvi u̠n ndúhu̠, sa̠nda̠áhví u̠n várá.
Ndu̠hu̠ cú náyóó cuachi.
Itún yóho, várá Jesucristo cú nú --cachi mií píxcá.
--Va̠ha --cachi na̠.
San nda̠ndicó ñá, cua̠he̠n.Saá ví va̠xi tucu mií rá cú tya̠a.
Saá quihin tucu na yuhú á ja̠a̠n tu:
--¿A ndixa qué José, vichin cáhu̠n?
Ca vi quee ra xíca sítí rá va̠xi ra:
--¿A ndixa José?
A ndixa qué cúní coho ún xíhin Máríá loho yoho? ¿A ndixa qué cúni̠ cu̠n?
--cachi tu.
--Ndixa qué, tátá, ndixa qué.
Cusíi ini yu̠.
--¿A ndichicáá náná u̠n yuhú cún? ¿A ndichicáá tátá u̠n yuhú cún?
--cachi tucu píxcá xíhin tya̠a loho. --Xi̠ni̠mií í cacu e.
--¿Níma̠ mií í caque?
--Níma̠ mií í caque --cachi tu ra saá.
--Uun, va̠ha.
¿A ndya nii na̠ ndichicáá na̠ yuhú cún?
¿A nii ñani u̠n, á nii xixi cu̠n, á nii na ndi̠sa̠ndánvi yóho̠ coho ún xíhin Máriá ca?
--U̠hún nii na --cachi tu ra.
--Uun, va̠há.
Saá tyáá ra tuni̠ nu̠u̠ váhá.
--Va̠ha vichin. Numi táhan ndó --cachi na̠.
Quíxa na suhva. Quíxa na suhva. Saá ví qué quixána quita síqui̠. Ra̠ca̠n cú rá chická ña̠ su̠cu̠n ñaha.

Ta ña cu ñahá qué quihin pañueló chicáá e̠ su̠cu̠n tyáa. Saá quíxa na. Saá ví qué ndịxịnu ña. Saá ví ngáquihin ra̠ ña̠. 
Cuaha̠n ña̠ cunduhe̠ xíhin-ra.
Quixáhá caquin na co̠ho̠. Cuxi píxcá, cuxi comisárió, cuxi na̠xcua̠ha̠.
Saá cuxi na̠táhan ñahá, táhan tya̠a. Quixáhá caquin na co̠ho̠. Saá quixáha̠ cuxi na. Saá quixáhá coho na. 
Saa nda̠quihin na ña̠. Que̠e á vehe yóho. Cu̠hu̠n na̠. Ndyaca na ña̠ vehe naca̠n, na̠qui̠xi qui̠hin ñahá cán. Saá qué quíxa na. Ña̠jáa̠n cú chiñu quíxa na.

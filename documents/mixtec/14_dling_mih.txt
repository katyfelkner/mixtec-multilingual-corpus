TÁ'VÍ KO̱MI̱ - Tá'ví yó'o ká'a̱nña̱ xa̱'a̱ ve'e tyíño naní Instituto Nacional de Lenguas Indígenas (INALI).
NDA̱YÍ U̱XU̱ KO̱MI̱: Ku̱uva'a ve'e tyíño naní INALI, ña̱yó'o ka'ndatyíñoña xí'ínmiíñá, takunda'vindaaña ve'etyíño no̱o̱ká'no ÑooKo̱'yó. INALI kuukuuña ve'e tyíño ña̱tyindeé ndi'i ni̱vina̱ ndóo ño'o̱n ÑooKo̱'yó, takuukomíñá nda̱yí ña̱kasananiña kua̱tyi, takunda'vindaaña Secretaría de Educación Pública, kukomíñá kua̱'a̱ní no̱o̱nda'átyíño, ña̱kivityindeéñá, ña̱nako̱ondeo̱ñá, tatyindeéñá miíyó ña̱ka̱'a̱nyó takundaayóñá, ña̱va̱'a kua'noña, kuxaña, saá ndi'i no̱o̱tno̱'on xi̱i̱xítna̱yó, ña̱ká'a̱nyó no̱o̱ño'o̱n ÑooKo̱'yó. INALI tyindeéñá miíyó ña̱kivi kusi̱i̱ ñiniyóña̱ ndi̱tyí ní'in ndáka miíyó na̱ÑooKo̱'yó, tatyindeé ndaaña o̱ni̱saá no̱o̱na̱tyíño: na̱tyíño ÑooKo̱'yó, na̱tyíño ñoo ña̱ni̱ta̱'vi̱ ni'ni ti̱xiña, xí'ín na̱tyíño ñoo no̱o̱ndá'vindaa ñoo válí. Saá na̱tyíño yó'o nako̱oyu'úná xa̱'a̱ ndi̱kí kasandivina nda̱yíña̱ va̱xi no̱o̱tutu yó'o. Ndi'iña̱ ni̱ka̱'a̱nyó xa̱'a̱ yó'o, ve'e tyiño INALI xíni ñó'ón:

a) Si'na tyitnóni̱ñá, ndasayíko̱o̱nñá yoo kúuña̱ xíniñó'ón ña̱kivi kua'no tno̱'on xi̱i̱xítna̱yó, tava va̱'ana ki̱'va, tandatnó'ónná xí'ín o̱ni̱saá no̱o̱ve'e tyíño ña̱yíyó ti̱xi ÑooKo̱'yó, ndatnó'ónna xí'ínna̱ ñoo válí, xí'ínna̱ ñooná'no, no̱o̱ká'a̱nna̱ tno̱'onyó, tanako̱o yu'úná nda̱saakoo ña̱o̱nvása ndi'i xa̱'a̱ tno̱'onyó, ña̱nduví'íyóna̱ na̱ ká'a̱n, ña̱o̱nvása kakañini nóoyó xa̱'a̱ña̱ ká'a̱nyó tno̱'on xi̱i̱xítna̱yó.

b) Ka̱'a̱nña̱ xa̱'a̱ ndi'i no̱o̱tyiño, ña̱kivi tyindeé tno̱'onyó, ña̱náo̱nvása ndi'i xa̱'a̱ñá, ña̱kivi nako̱oka̱ ndee ña̱xínitnóni̱yó, ña̱ndi̱tyí ká'a̱n xa̱'a̱yó, ká'a̱n xa̱'a̱ tno̱'on xi̱i̱xítna̱yó, kaníí ño'o̱n ÑooKo̱'yó.

c) Nandukúka̱ña̱ míítyí no̱o̱ka̱'a̱nyó tno̱'on xi̱i̱xítna̱yó, ña̱o̱nvása ndi'i xa̱'a̱ñá, kivi kuniñó'ónyóñá ndàmíítyí ni̱xàyó ndóoyó no̱o̱ñó'o̱n ÑooKo̱'yó, nakuniña yityi̱ ña̱kivi síkua'aka̱yó xa̱'a̱ tno̱'onyó, nakuni tnóni̱na̱ ndi̱kí nako̱ondeéña, ña̱nako̱o ve'e, ni̱vi, no̱o̱sína̱'a̱n tná'anna, ka'vina, ka̱'a̱nna̱, taana, nduyiko̱o̱n xa̱'a̱ tno̱'onna. Ndi'i ni̱vi na̱ndóo no̱o̱tyútú, na̱ndóoti'vi, na̱ndóondíka̱, na̱ndóovíxíín, xíniñó'ón kunda̱a̱ ñinina̱ xa̱'a̱ ña̱kuiká tno̱'onna, takuki'vi̱ ñinina kunina tno̱'on xi̱i̱xítna̱na, takivi ya̱'aña̱ yó'o ti̱xi ka̱axíta, no̱o̱tutu kiá'vi, no̱o̱ka̱a xíto taxíniso̱'oyó, nda̱nákátyí miínda̱yí xa̱'a̱ ka̱axáta ni'no ndusu kaníí ñooyívi.

d) Tyindú'uñá nda̱yí ña̱kivi nakonina, yoo kúu na̱xa̱va̱'a táa, na̱xa̱va̱'a ká'vi tno̱'on xi̱i̱xítna̱ná. Tataxiña tutuña̱ nda'a̱na̱ xa̱kúutyiño va̱'a, na̱síndikó ni'ni tno̱'on, nànátaa, tasaá nda'à ndi'i nàxàkà'vi ndiyo síkóón soxíni̱nà ka̱'a̱nna̱ tno̱'on xi̱i̱xítna̱ná, tutu yóó ndakuiinña xa̱'a̱ná ndí va̱'a ká'a̱nna̱, va̱'a ká'vina, va̱'a táana tno̱'on xi̱i̱xítna̱ná, xí'ín tno̱'on sá'án. Tyindeé ndaaña xí'ín na̱ká'a̱n tno̱'on xi̱i̱xítna̱ ña̱kivi ka'vina takuundítyí ka̱na̱ xa̱'a̱ña̱ tákuna̱ ñooyívi yó'o, taki̱'viña ti̱xi tutu na̱ká'vi ndiyo síkóón, (licenciatura, posgrado, diplomados) taki̱'viña ti̱xi ndi'i no̱o̱ká'vina, no̱o̱sinokua'ana takuutyiño kànà.

e) Nakani ñiniña, tanakoso̱ñá no̱o̱tutu kómí nda̱yí, ña̱kivi kuundiviña, xa̱'a̱ ña̱ndi̱tyí xíni̱ na̱ká'a̱n tno̱'on xi̱i̱xítna̱. Tasaá na̱yó'o ka̱'a̱nna̱ñá, taanañá, ka'vinañá, tasána̱'a̱nna̱ñá.

f) Tyindeéñá, ña̱kivi kuuva̱'a tutu ña̱taxi yityi̱ ndi̱kí ka̱'a̱nyó, ndi̱kí taayó tno̱'on xi̱i̱xítna̱yó ÑooKo̱'yó, ña̱kivi ñii kátyí taayó. Tatyindeéñá ña̱kuutyiño xaxayó ña̱ndi̱tyí, ña̱táa, xí'ín ña̱ka'viyó tno̱'on xi̱i̱xítnàyó.

g) Nandukúndaa ñiniña, ndi̱kíkáa xà'à tno̱'on ká'ànnà ÑooKo̱'yó. Takoniñó'ónna ña̱ndi̱tyí yó'o ña̱kivi kunda̱a̱ka̱ ñini kua̱'a̱ka̱ ni̱vi xa̱'a̱ tno̱'on ña̱ká'a̱nna̱ ÑooKo̱'yó, tatyindeéñá ña̱nakuita̱ ni'no ña̱ndi̱tyí xa̱'a̱ ndi'i no̱o̱tno̱'on xi̱i̱xítnàyó.

h) Nandukúñá yityi̱ ña̱kúnda̱a̱ ñiniña nda̱saakúu tno̱'on xi̱i̱xítna̱yó yíyó ÑooKo̱'yó, tatyindeéndaaña xí'ín Instituto Nacional de Estadística, Geografía e Informática ña̱kivi ka̱'a̱n tná'anna ndi̱kíkoo nako̱o tutu no̱o̱nakoso̱ ndi'i ñoo no̱o̱ká'ànnà ñii ñii no̱o̱tno̱'on xi̱i̱xítnàyó, ñàkivi kunda̱a̱ ñiniyó nda̱saa kúuyóna̱ ká'a̱n, tamíítyí kúuña̱ ndóoyó.

i) Ve'etyiño ño'o̱n ÑooKo̱'yó, ve'e no̱o̱náko̱oyu'úná xa̱'a̱ nda̱yí, ve'e no̱o̱kúnani kua̱tyi, kaníí ñooña̱ ni̱ta̱'vi̱ ni'ni ti̱xi ÑooKo̱'yó, ve'e tyíño no̱o̱ndá'vindaa ñoo válí, tandi'i saáka̱ ve'e tyíño válí, xí'ínna̱ náki'in tná'an xí'ínmií, áánna̱ kúumií, na̱yó'o nda̱ka̱tno̱'ónná INALI, tatyindeé tná'anna xí'ínná nda̱yoo kúuka̱ña̱ kóni̱na̱, tanda̱ yoo kúuka̱ña̱ xíniñó'ónná.

j) INALI ndatnó'ónñá xí'ín na̱ká'a̱n tno̱'on xi̱i̱xítna̱, ndíyíyó nda̱yí ti̱xi nda̱yí ká'no ÑooKo̱'yó ña̱ká'a̱n xa̱'a̱ná, tayíyó ningaka̱ña̱ ni̱ka̱'a̱n tná'an na̱tyíño ñooyívi xí'ín ninga na̱tyíño ninga ñooyívi xa̱'a̱ na̱ká'a̱n tno̱'on yó'o. Tata̱'nda̱ tyiño no̱o̱ o̱ni̱ saá no̱o̱ve'e tyiño: na̱tyíño ÑooKo̱'yó, na̱tyíño ñoo ña̱ni̱ta̱'vi̱ ni'ni ti̱xiña, xí'ínna̱ tyíño ñoo ndá'vindaa ñoo válí. Taka̱'a̱nna̱ xí'ínna̱ yó'o ndi̱kíkoo ña̱o̱nvása ndi'i xa̱'a̱ tno̱'onyó, tatyindeéná miíyó ña̱ka̱'a̱nyóñá, taayó ñá, ka'viyóñá, tasána̱'a̱nyóñá.

k) INALI tyindeéñá ñii ñii ñoo ña̱ni̱ta̱'vi̱ ni'ni ti̱xi ño'o̱n ÑooKo̱'yó, saá ñoondíso xí'ín ñoo válí, ña̱nako̱o ve'e tyíño no̱o̱sákua'ana tno̱'on xi̱i̱xítnàná, ñàká'ànnà ñoo yó'o, ndànákátyí, ndàná tyítnóni̱ ndàyí ñii ñii ñoo ñàni̱tà'vi̱ ni'ni ti̱xi ño'o̱n ÑooKo̱'yó.

l) INALI nako̱oyu'úñá xí'ín ndi'i ni̱vi, xí'ín ndi'i ve'e tyíño, xí'ín na̱kúumií, na̱ndóo ÑooKo̱'yó, xí'ín ni̱vina̱ndóo ninga ñooyívi. Saá ningaka̱ na̱ndi'i ñini xa̱'a̱ tno̱'on xi̱i̱xítna̱yó, nda̱nákátyí nda̱yí ká'no ÑooKo̱'yó.

Daaní, na ní nsihi nì cuu ducán, dandu nì nacàxin Stoho-ndà Señor ùnì dico ùxìn (70) tiàa, te nì techuún-yánè cùhùn-nè ùì ùì-nè codònùù-né nùù-yá nacàhin-ne nsidaa ñuu xì nsidaa xaan ndé icúmí-yâ yàha stná-yà.
Ñàyùcàndùá, nì cachi-yà xì-né: ―Ñà-ndáà nduá, cuàhà nèhivì (tàñáha ga cunindisá). Te na iin cosecha cahnú ndanihi-nda nduú-né, doco sacu nèhivì nduú ana (chindéé xí-ndá) ndanchitoa. Ñàyùcàndùá, càcàn tàhvì-nsiá nùù Lamú dandacú sàhà chuun yohó ñà-nì téchúûn gá-yà nèhivì cùhùn quida xi chuun (ìì xí-yá), vàchi na ian ndanchító iin cosecha ndiaha nduá. 
'Vàtùni cùhùn-nsià vichi. Yùhù techuín mii-nsiá cùhùn-nsià cacanuu-nsia mahì nèhivì dàná, cunduu-nsia nahi lelù xicánúú mahì lobu.
Doco màsà cúníhí-nsiá ni-iin itni cuñuhu dìhùn, ni stná morral xi-nsia, ni inga ndìsàn-nsiá. Te ni-iin nèhivì màsà cásàhú xì-nsiá ichì.
Te nú sànì sàà-nsià iin vehe ndé cundoo-nsia, dandu cachi-nsià xì stoho vehe ma: "Ni cúndóó mánì mii-nsiá nèhivì vehe yohó".
Dandu nú ndisa ndoó nèhivì tùha cundoo ndiaha vehe ma, dandu vàtùni. Doco nú coó, ni cúnàhá ñà-ndùá nì cachi-nsià.
'Cuisì iin-ni vehe cundoo-nsia, te cuxi-nsia te coho-nsia ñà-ndùá sáha nècuàchì dìvéhé-xímá mii-nsiá. Vàchi nsidaa ana quidáchúûn, xiñuhu cuàha xi-né iin algu. Màdì vehe yohó vehe yucán cundoo-nsia, còó; iin-ni ni cúndóó-nsiá cuisì iin-ni vehe.
Te nú ni sáà-nsià iin ñuu, te candísâ nèhivì cundoo-nsia yucán, dandu ñà-ndùá sáha-nensià, divi ñà-jaàn nduá cuxi-nsia.
Te dandúvàha stná-nsià nècuàchì cuhí ndoó yucán, te dohó cachi-nsià xì nèhivì yucán: "Vichi sànì quesaa razón sàhà ñuhìví ìì xí Dios ndé ndoó-nsiá", cachi-nsià.
Doco nú nì sàà-nsia iin ñuu, te có-xìníndísâ nèhivì yucán mii-nsiá, dandu màcuìta-nsia mahì ichì cahnú ñuu mà, te cachì-nsia xì-né:
"Dècuèndè yàcá ñuu-nsià nì tnìi sàhà-nsí, icúmí-nsî catù váha-nsiñà còya, (vàchi ndahví gà modo xi-nsia). Doco cunaha váha-nsia, yohó ndé ndoó-nsiá sànì quesaa stná razón sàhà ñuhìví ìì xí Dios (mate cónì ndúlócô-nsià)". Ducán cachi-nsià (xì nèhivì ñuu mà).
Te yùhù cachíˋ xì-nsiá na sáà quìvì juiciu, dandu chicá cuàhà castigu icúmí nèhivì ñuu mà nìhì-né nùù nèhivì (malu) ñuu Sodoma.
'¡Ndahví nèhivì ñuu Corazín! ¡Ndahví stná nècuàchì ñuu Betsaida! Vàchi cuàhà milagru fuerte nì xini-nè, (te cónì ndúlócô-nè). Doco cunaha-nsiá, nú ducani ni coó stná milagru mà ñuu Tiro, ò ñuu Sidón nì cùí, dandísá, yàchì naxicocuíìn ini nècuàchì ñuu mà sàhà cuàchi-ne, te nàcùndixi ndahví-nè nàcùndoo-ne mahì yàà tutnù, (te cunduamà seña ñà-ndisa cuhí ini-nè mii-né sàhà cuàchi-ne).
Te quìvì cuu juiciu, chicá iyuhu castigu icúmí nìhì nèhivì ñuu Tiro mà, xì nèhivì ñuu Sidón mà, te chicá fuerte coo castigu xi ñuu Corazín xì ñuu Betsaida mà.
Stná nècuàchì ñuu Capernaum, mate tuxí ini-nè nana ducún-nè ndè gloria, doco còó, ndè andea icúmí-nê nuu-ne.
'Cunaha-nsiá, nú ni quihín casu nèhivì sàhà ñà-ndùá cachí mii-nsiá, dandu iin-ni queámà na ian quihín casu stná-nè yùhù. Te nú ni cáhîchì ini-nè mii-nsiá, icúmí quee stná mà na ian cahíchì stná ini-nè yùhù. Te nú yùhù ni cáhîchì ini-nè, dandu iin-ni queé stná mà na ian sànì cahíchì stná ini-nè mii-yá ana dìchúún-xí vàxi.
Daaní, nì naxicocuíìn ùnì dico ùxìn (70) nècuàchì dacuahá-yá, te cudíì ini-nè, cachí-nè xì-yá: ―Cunaha-ní, Stoho-nsì Señor, dècuèndè stná ñà-malu nì cundee-nsí nùù-xí ñà-nì ndacùcahan-nsí quìvì-ní. 
Dandu nì cachi-yà xì-né: ―Nì xini stnáì ñà-malu cusáhnû, nì quea ndè gloria vàxan, nì nacava na ian nì tàsa.
Cunaha-nsiá, vichi sànì dàníhìtáhvì stnáì mii-nsiá ñà-nú ni cuánihni-nsia còò ò sìduhma, dandu (còò ni-iñàha cuu xi-nsiá); te vàtùni cundee stná-nsià nùù nsidaa ñà-malu, mate yáha ga xiní ùhìàndó, te yáha ga nacúndéâ, doco còò ni-iñàha cuu xi-nsiá.
Xiñuhu cudiì ini-nsià vichi, doco màdì sáhà-ñá vàtùni nì cundee-nsiá nùù ñà-malu. Còó, cuisì xiñuhu cudiì inì-nsia sàhà ñà-sànì sàcuìtandiaa quìvì-nsiá nùù (tutu iá) ansivi. 
Divi hora yucán nì cudiì ini Jesús nì quida Espíritu Ìì xí Dios, te nì cachi-yà (xì Yuamánì-yá): ―Ndeníhí vàhi mii-ní, Yuamánìˊ Dios; vàchi mii-ní nduu-ní Stoho ansivi xì ñuhìví. (Te palabra ìì xí-nî), sànì chitnùní inì-ní ndòo dèháˋ nùù nècuàchì nchichí; doco nùù nècuàchì nihnú ndahvi inì-xi nahi ñà-cuati, sànì dàtnúù-ní sàxìnítnùní-nè. Ducán iá, vàchi ñà-jaàn nduá nì chitnùní inì-ní quida-ní, te nì cudiì inì-ní coo ducán ―nì cachi-yà xì Yuamánì-yá. 
Dandu nì cachi stná-yà: ―Nùù Yuamánìˊ sànì nìhìtáhvìˊ dandacuí nùù nsidanicuú iñàha; te còò ni-iin nèhivì ináhá ana nduú yùhù, cuisì mii-yá; te cuisì yùhù ináhá stnáì mii-yá, cuisì yùhù xì stná nèhivì cuníˋ cundaà inì-xi sàhà-yá ―nì cachi-yà. 
Dandu nì nacuico-yá nùù nècuàchì dacuahá-yá, te nì cachi-yà xì-né: ―Nansicáhán mii-nsiá, vàchi ndiaha gá iá ñà-ndùá sànì xininùù-nsiá.
Cunaha-nsiá, cuàhà profeta sànaha, xì cuàhà stná rey, nìsa cuni-nè cundehè-né ñà-ndùá sànì xini mii-nsiá, doco cónì níhìtáhvì-né cuni-nèà. Te nìsa cuni stná-nè cunini-ne ñà-ndùá sànì inini mii-nsiá, doco cónì sáà-nè nìhìtáhvì-né cunini-neà. 
Daaní, nì ndacuiin iin nècuàchì ley xi veheñùhu, cuní-nè cundaà ini-nè nansa naxiconihí Jesús nùù-né. Te dohó nì cachi-nè xì-yá: ―Maestro, ¿ndíà ndùá quide, te nìhìtáhvìˊ vida ndiaha nicanicuahàn? 
Dandu nì cachi-yà xì-né: ―¿Nansa cachí tutu nduú ley xi Dios? Sànì cahvi-níà. Pues ¿nansa cacháˋ? 
Dandu nì cachi nècuàchìmà: ―Dohó cacháˋ: "Icúmí-ndá cuu ini-ndà sàhà Stoho-ndà Dios xì nsidanicuú anima-ndà, xì nsidanicuú ini-ndà, xì nsidanicuú valor xi-nda, xì nsidanicuú stná sàxìnítnùní-ndà. Te nacua cuú ini-ndà sàhà mii-nda, ducán icúmí stná-ndà cuu ini-ndà sàhà ñanìtnaha-nda". 
Dandu nì cachi Jesús xì-né: ―Cachí vàha-ní. Ducán quida-ní, dandu nìhì-ní vida ndiaha nicanicuahàn. 
Doco nècuàchìmà, có-cùní-nè cachi nèhivì xì-né tonto iá-nè, ñàyùcàndùá, nì cachi-nè xì-yá: ―Doco ¿índù clase nèhivì cachí xì-ndà nduú ñanìtnaha-nda? 
Dandu nì cachi-yà xì-né: ―(Cunini-ní historia.) Nìsa ìa iin tiàa ñuu Jerusalén, te nì quee-ne cuàhàn-nè inga ñuu nani Jericó. Doco (ichì mà) nì ndacùhun tnahá-né xì itnii tècuìhnà. Te nì sadì-te nùù-né, nì xidacuihna-té nsidaa sìcoto xi-ne, nì sahnì cuìí-tené, grave nì dànácuèhè-tené, te cuàhàn-te.
Daaní, nì cuu nì yàha iin dùtù ichì mà. Te nì xini-nè indúhu nècuàchì nì nacuèhè mà, doco iladú nì yàha-ne.
Daaní, yucán nì yàha stná iin tiàa levita (quidáchúûn veheñùhu), te nì xini stná-nè nècuàchìmà. Te divini iladú nì yàha stná-nè.
Daaní, ichì yucán nì yàha stná iin nècuàchì ñuu Samaria, te na ní sàà-nè ndé indúhu nècuàchìmà, nì xini-nè nècuàchìmà, te nì cuhi inì-ñané.
Nì tnàtuu-ne nì quidatatna-né ndé nì nacuèhè xi nècuàchìmà, nì dàquée-ne aceite xì vinu, te nì chidùcún-nèà. Dandu nì chindànùú-ñané quisì ndacá-né. te cuàhàn-nè xì nècuàchìmà dècuèndè iin vehe ndé quetátú nècuàchì xicá ichì caní. Yucán nì ìa-ne nì sandiaa-nè nècuàchìmà.
Dandu inga quìvì na ní quihin-ne ichì cuáhàn-nè, nì tavà-né ùì dìhùn, nì sàha-ne nècuàchì dìvéhé-xímá, cachí-nè: "Cundiaa sacù-ní nècuàchì ndahví yohó, te nú chicá cuàhà cuàhàn-ní quida-ní gastu, dandu icúmî danáìˊ na náyàhi", nì cachi-nè.
Pues, vichi cachì-ní xìˊ: nùù nsì-únì tiàa (nì yàha yucán), ¿indù nècuàchì meru nì sanduu ndisa ñanìtnaha nècuàchì nì ndacùhun tnahá xi tècuìhnà mà cahan-ní? ―nì cachi Jesús. 
Dandu nì cachi nècuàchì ley xi veheñùhu ma: ―Pues, divi tiàa nì indehè ndahví xì nècuàchìmà. Dandu nì cachi-yà xì-né: ―Pues, cuahán-nî, te divi ducán quida stná mii-ní. 
Daaní, nì yàha-ya xì compañeru-yà ndè chicá nùù-xí ndé iá iin ñuu tii. Te yucán iá iin nècuàchì ñahà nani Marta, te divi-ne nì quida xi-yá invitar ñà-coo-ya vehe.
Te yucán iá stná iin cùhì nècuàchìmà nani María. Te María mà, cudíì ini-nè coo-ne ñuhù núù Jesús cunini-ne ñà-ndùá cachí-yà.
Doco Marta, cuàhà gá chuun yuhùnùhú icúmí-nê, te ndé cutóntô-nè sàhà chuun ma. Ñàyùcàndùá, vàxi-ne ndé iá-yà, cachí-nè xì-yá: ―Señor mío, ¿a có-dàndóhâ mii-ní ñà-sànì nacoo cùhì yùhù quidachuún mindaí. Cachì-ní xì-né ñà-nì chíndéé stná-nè yùhù. 
Doco nì cachi-yà xì-né:―¡Ndahví-nî, Marta! Cuàhà gá nacání inì-ní. Cuàhà gá chuun sahní-nî mii-ní sàhà-xí.
Doco cuisì imindaa chuun nduú ñà-ìá ndisa necesidad quida-nda. Te divi chuun vàha ma nduá cudíì ini María quida-ne vichi, te yùhù, mà cuáhi cuxio chuun vàha ma nùù-né.

Daaní, nì sàcuììn yuhù mar, te nì xinì mahì tècuìí nì quecunu iin quisì daná, ùsà dìnì-sí, xì ùxìn nsiquì-sí. Te iin iin nsiquì-sí ñuhú iin sìcàté vico. Te ìcà iin iin dìnì-sí itándiaa quìvì-sí, iin quìvì iá quini, te cáhàn contra xi Dios.
Nahi tigre, ducán náhà quisì nì xinì mà. Doco sàhà-sí, nahi sàhà sì-oso, ducán ndáa-ña. Te yuhù-sí, nahi yuhù nsicaha, ducán iáˋ. Te quisì nì quecunu antes, te iá nahi còò, divi nùù quisì yucán nì nìhì quisì yohó poder dandacú-si nùù ñuhìví. Ñàyùcàndùá, ndee ní cusahnú-si; vàchi nùù inga quisì mà nì nìhì-sí coo-sì nùù silla cahnú dandacú-si.
Daaní, nì xinì nì nacuèhè-si, iin dìnì-sí nì nacuèhè, cuàhàn cuià cahín. Doco nì nduvàha ndé nì nacuèhè xi-sì. Ñàyùcàndùá, nì ndulocó nsidaa nèhivì ñuhìví ñà-nì nduvàha-sì.
Sàháyùcàndùá, nì cahvi-né quisì nahi còò chindéé xì quisì ùì mà ñà-dàndàcú-sí. Stná quisì ùì mà, nì cahvi stná-nèsi, cachí-nè: ―Còò ana ndudává xí quisì jaàn. Còò iin cui cundee xi nùù-sí nú ni náâ-nè xì-sí ―xícachi-nè. 
Te nì nìhì stná-si ñà-màsà yúhî yuhù-sí càhàn ndevàha-sì dìquì Dios; ndee nì càhàn quini-sì dìquì-yá. Te nì nìhìtáhvì stná-si ñà-cusahnú-si ùì dico ùì (42) yòò.
Te ndee ní canàhá-si dìquì Dios, quini gá nì càhàn-si dìquì-yá, xì dìquì lugar ndé iá-yà, xì dìquì nsidaa ana ndoó cutnáhâ xí-yâ ansivi.
Te nì nìhì stná-si ñà-quida quini-sì xì nèhivì xí-yá, te cuàhà-né nì sahnì-sí. Te nì nìhìtáhvì stná-si ñà-dandacú-si nùù nsidaa raza nèhivì ndoó nsidaa ñuu, ndéni dàhàn nì cui cáhàn-nè.
Te nsidanicuú nèhivì ñuhìví, cuàhàn-nè cahvi-nési. Doco ni-iin nèhivì mà, có-ìtúú quìvì-né nùù libru xi Lelù Íì. Vàchi cunaha-nsiá, dècuèndè na táyôo ñuhìví, dandu sà-ìtándiaa quìvì nsidaa ana icúmí cutiacu nùù-yá.
Ni cúníní vàha nsidaa nèhivì nansa cachí palabra yohó.
Nú ni chícádí nèhivì-ndó, dandu mii stná-nè icúmí-nê cundiadi stná-nè; te nú ni cahní nèhivì-ndó machete, divi machete icúmí-nê cui stná-nè. Sàhà ñà-jaàn, xiñuhu cundoo-nda calma, te cunihnu vàha ini-ndà mii-yá, vàchi nèhivì xí-yá nduu-nda.
Daaní, nì xinì yucán nì quecunu inga quisì daná. Nùù ini ñuhù ñuhìví nì nana-sì. Itá ùì nsiquì-sí, nahi nsiquì lelù, doco nacua cáhàn quisì cahnú nahi còò mà, ducán cáhàn stná quisì yohó.
Ladu nùù quisì nì quecunu nùù mar, jaàn iín quisì yohó, te sàhá chindéé quisìmà-sí, ñàyùcàndùá quidá-si cùahà iñàha ndulocó nèhivì. Te quidá stná-si xi nèhivì ñuhìví ñà-fuerza cahvi-né quisì iá-si nùù-xí, divi quisì nì nacuèhè daná dìnì-xí, te nì nduvàha-sì.
Te quisì iín yucán, cuàhà gá iñàha quidá-si ñà-quida tontó-te nèhivì, dècuèndè cóyo stná ñuhu ansivi cundehè-né, ducán quidá-si,
dandáhvî-siné ñà-cuàhà guá quidá-si, vàchi nì nìhì-sí ñà-quida-sì ducán nú iín-si nùù inga quisì mà. Ñàyùcàndùá, cachí-si xi nèhivì ñà-quidayucun-nè figura cahnú cunduu quisì nì nacuèhè, te nì nduvàha ma.
Te figura mà, ndè nì dìtáˋ tàchá, vàchi ducán nì nìhì inga quisì mà quida-sì xán. Dècuèndè cáhàn stná nì quida quisì mà. Te nú có-càndísâ iin nèhivì cahvi xán, dandu dandacú-si cui nècuàchìmà.
Te icúmí stná-si dandacú-si màcùtuu iin tnuni xi-sì ìcà nsidanicuú nèhivì, ò sea màcùtua ini ndahàcuàhá-nè, te ò nùù tnaa-nè. Doco nsidanicuú-né, icúmí màcùtuu tnuni mà ìcà-né, a sea ni cúndúú-né nèhivì nihí chuun, te ò nèhivì ùún, ò nècuàchì ndahví, ò nècuàchì cuìcà, ò iin peón-ni, ò iin lamú.
Vàchi nú còò tnuni xi-sì, ò quìvì-sí, te ò número xi quìvì-sí ìcà-né, dandu còò permisu cuiin-ne ò dicò-né.
Cunaha-nsiá, palabra nchichí nduá cuàhìn cachì xì-nsiá yohó. Iin nècuàchì nchichí, vàtùni cahvi-ne nadaa nduá sáà número xi quìvì quisì mà, vàchi número xi quìvì iin tiàa nduá. Te divi 666 nduú número mà.
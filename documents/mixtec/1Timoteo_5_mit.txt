Nú ni quidá iin nècuàchì sahnú iin falta, màsà cánàhá ndevàha-nda xi-né. Còó. Càhàn viì-ndà xì-né na ian cáhàn-ndà xì iin yua-nda. Te nú tiàa chii nduú ana iá falta xi, dandu càhàn viì-ndà xì-né na ian iin ñani-ndà nduú-né.
Te nú nècuàchì ñahà sahnú nduú ana (sáha-nda ichì váha), dandu càhàn viì stná-ndà xì-né na ian dihi-nda nduú-né; te ò nú nècuàchì ñahà chìì nduú-né, dandu càhàn tnùñuhu-nda xi-né iin modo viì na ian ni cúndúú-nè iin cùha-nda.
Nú ndoó nècuàchì ñahà nì xìhì iì-xí, dandu dacútiácú-nsià nècuàchìmà, nú ndisa (còò tnaha-ne cundehè-né nùù-xí).
Doco nú ndoó dèhe-ne, ò déheñani-né, dandu xiñuhu cundaà ini nècuàchìmà ñà-ndìá ìcà-né quidañuhu-né tnaha-nemà, te nachindee-né ana sahnú xí némà, vàchi cunduamà iin obra vàha nùù Dios, iin obra cudíì ini-yà sàhà-xí.
Doco cunaha-nsiá, nú nècuàchì cuaán ndisa nduú-né, te còò tnaha-ne cundehè-né nùù-xí, dandu cuisì Dios cundéé ini-nè, te iin-ni xícàn tàhvì stná-nè nùù-yá ndui te ñuú.
Doco nú tucu nihnú ini-nè, te cuisì cudíì ini-nè quida-ne ñà-ndùú gustu xi mii-né, dandu mate itiácú-nè, doco ñà-sànì ndañuhu vida ndiaha xí-né nduá.
Nsidaa palabra jaàn chinaha vàha-ní nsidaa compañeru-ní sàhà-ñá màsà quídá-né ni-iin falta, te ducán nìhì nèhivì nansa daquée cuàchi-ne dìquì-ndà,
vàchi cunaha-ní, chuun cahnú nduá chindee-nda tnaha-nda, te chicá más cahnú chuun nduú ñà-chindee-nda nèhivì meru vehe-nda, vàchi nú coó, dandu ñà-sànì nacuaà-ndà ichì Dios nduá, te chicá quini queá nùù modo xi nècuàchì có-xìníndísâ.
Cuisì nècuàchì cuaán sànì xìnu ùnì dico (60) cuìà ni cúndúú ana nàcàva nùù lista, cuisì ana nìsa ìa xi imindaa nsì-iì-xí.
Te ni cúndúú stná-nè iin nècuàchì ináhá-nsiâ nì quida cuàhà obra. Xiñuhu cundaà inì-nsia a ní dàcuàhnú víi-né luchi cuati, te ¿a túha stná-nè quidañuhu víi-né nèhivì sáà vehe-ne? ¿A túha stná-nè cunucuachi-né nùù dava ga nèhivì xí Dios, mate chuun cuati luha nduá? Te ¿a túha stná-nè chindee-né nècuàchì yáha tnùndoho, te ò ndéni nèhivì ní cui yáha ndahví? Nú ducán quidá-né, dandu vàtùni nàcàva stná-nè nùù lista xi nèhivì (chindee-nsiá).
Doco nècuàchì chicá cuachi, còó, vàchi (sàhà-ñá cuachi vá-né), mà úhì sàà-ne nacani tucu ini-nè, te nandòdó-né (chuun) cuní Cristu quida-ne, te nandàhà tú-né.
Doco iin falta xi-ne cunduamà, vàchi ñà-ndùá nì cachi-nè, sànì nacoo-neà.
Nècuàchì chicá cuachi ma, mà úhì cuni dùsàn-né, te cacanuu xixín-né vehe vehe. Te màdì cuisì ñà-jaàn, vàchi cutùha stná-nè cuitnùhu-ne, daquíhiyuhù-né nùù chuun xi nècuàchì dava ga, te cachi-nè ñà-có-ndìá ìcà-né cachi-nè.
Ñàyùcàndùá, yùhù cachíˋ, chicá vàha ni nándàhà ñahàcuàán nú cuachi-né, te ni cúnsìhi ini-nè dèhe-ne, xì chuun vehe-ne, dandu mà níhìndèè nècuàchì có-ìá ladu xi-nda daquée cuàchi-ne (dìquì-ndà sàhà nècuàchìmà).
Vàchi cunaha-ní, vichi sandoó dava nècuàchìmà sànì tùcù ichì ñà-malu.
Ñàyùcàndùá, nú iá iin nècuàchì tiàa xiníndísâ, ò iin nècuàchì ñahà xiníndísâ, te ndoó tnaha-ne nì xìhì iì-xí, dandu mii-né ndiá ìcà-né chindee-né nècuàchìmà sàhà-ñá màsà cóó necesidad cundehè nècuàchìmà nùù tácâ mii-nsiá. Vàchi nú chindee-nsiá tnaha-nsia ducán, dandu vàtùni sàà-nsià chindee-nsiá nècuàchì cuaán iá ndisa necesidad xi.
Nècuàchì sahnú inúù víi nùù nèhivì xí Dios, ndiá ìcà-ndà quidañuhu-ndané. Te nú nduú-né iin nècuàchì cáhàn xì-ndà sàhù, te dacuahá-nèndó palabra ìì xí-yá, dandu chicá más xiñuhu quidañuhu-ndané.
Vàchi cachí nùù tutu ìì (iin ejemplu tii) ndé cacháˋ: "Màsà cúñúhú ñunù yuhù buey na sánihni-sì sìcàyòcó trigu cóyo nùnìá". Daaní, cachí stná tutu mà: "Nú sànì quidachuun-nda, iá stná derechu xi-nda nìhì-ndà raya xi-nda", cacháˋ.
Nú daquée cuàchi iin nèhivì dìquì iin nècuàchì sàhnù-mà, doco imindaa ana daquée cuàchi, dandu màsà cándísá-nî, vàchi xiñuhu siquiera ùì ò únì-nè, (dandu vàtùni cunini vàha-ní ñà-ndùá cachí-nè).
Te nú ndisa iá falta xi nècuàchì xidá cuàchi ma, te có-ndùlócô-nè, dandu chinaha-nínè nùù nsidaa compañeru-nsià sàhà-ñá (ni nácání ini-nè, te) yùhí-nè.
Yùhù cachíˋ xì-ní, (Timoteo), iin-ni nacua nduú nsidaa ley yohó, ducán icúmí-nî quida-ní (xì nècuàchì sahnú dandacú); iin-ni icúmí-nî ndenihi-ní nsidanicuú-né, màdí chicá viì quida-ní xì ana iá vàha xi-ní. Ducán chináhî mii-ní quida-ní, te ináhá stná (Yua-nda) Dios xì Jesucristu, xì nsidaa stná ángel ìì xí-yá.
Na cuáhàn-ní cuàha-ní iin nèhivì chuun ñà-dandacú-né, màdí nansa-ni nì cui quida-níà. Dihna nacani vàha inì-ní. Te màsà (cuáha-nínè chuun nú nduú-né) nècuàchì có-quìdá víi, vàchi nacuida stná-ní cuàchi quida-ne. Cundiaà-ní anima-ní.
(Ináhî) tutoo ndecuéhè-ní cuhí tìxi-ní, ñàyùcàndùá coho stná-ní chii vinu sì-uva, màdì cuisì tècuìí uun.
Dava nèhivì, mate tàñáha ga sàà hora coo juiciu xi-ne, doco náhà xìcà iá cuàchi-ne. Te dava ga-nè, cuisì ndè después natùi cuàchi-ne.
Te divi ducání stná xì nècuàchì quidá víi; vàchi nú sànì quida-nda obra, claru tùia nùù nèhivì; te mate dèhé ni quida-ndañá, doco mà cúí coo dèháˋ nicanicuahàn.
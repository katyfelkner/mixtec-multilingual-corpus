Daaní, nì sàà-yà xì-né yatni ñuu Jerusalén ndé iá iin ñuu tii nani Betfagé, yatni dìnì yucù Olivo. Dandu nì càhàn-yà xì ùì nècuàchì dacuahá-yá ñà-nì cúhùn cueé-nè nùù-xí.
Te dohó nì cachi-yà xì-né: ―Cuahán-nsià ñuu tii chicá nùù-xí. Te yucán icúmí-nsiâ cuni-nsià nuhní iin burru xì dèhe-sì. Quisì yucán ndaxin-nsiá, cundaca-nsia quixi.
Te nú càhàn nèhivì xì-nsiá sàhà-sí, dandu cachi-nsià xì-né ñà-Stoho-ndà Señor xiñuhu xi-sí, doco luegu naxicocuíìn-si ―nì cachi Jesús. 
Cunaha-nsiá, ducán (nì cachi-yà xì-né) sàhà ñà-nì cùú ndisa ñà-ndùá nì cachitnùhu iin nèhivì xí Dios sànaha na ní cachi-nè palabra yohó:
Dohó cachitnùhu-nsia xi nèhivì ñuu Sión, (divi nduú ñuu Jerusalén): "Cundehè-nsiá, yucán vàxi rey xi-nsia, nihnú ndáhví íní-yà, te indánuú-yá iin burru chii nduú dèhe iin quisì (sànsìdá)". (Ducan nì cachitnùhu nècuàchì sànaha ma.) 
Daaní, nì caquihin ùì nècuàchìmà ichì cuàhàn-nè chuun ma, nì caquida-ne nacua nì dàndàcú Jesús nùù-né.
Nì saca-ne burru mà vàxi xi dèhe-sì. Dandu nì chitàndòó-né sìcoto xi-ne dìquì-sí, te nì sàcùnùú-yàsi.
Daaní, dava nècuàchì cuáhà yucán, nì chitànduhù-né dòò-né ichì ndé icúmí-yâ yàha-ya, te dava-ne, nì sahnde-nè ndahà yutnù nì chindoo stná-nè ichì mà, (te ducán nì nducutá).
Te nèhivì idónuu, xì stná nècuàchì nchícùn cahà-xí, cána ndee-né, cachí-nè: ―¡Viva ana sahnú yohó! ¡Descendencia ìì xí rey David nduú-né! ¡Ndiaha gá ndeníhí vàha-ndané, vàchi cuenta xi Stoho-ndà Señor vàxi-ne! ¡Ansivéhé cahnú mii-yá iá ansivi! 
Daaní, na sánì quìhvi-ya ñuu Jerusalén mà, dandu nì ndulocó gà nsidaa nèhivì ndoó yucán, cachí-nè: ―¿Ana divi nduú nècuàchì yohó? 
Te nì naxiconihí nèhivì cuáhà mà: ―Jesús nani-né, te nduú-né iin nècuàchì cáhàn cuenta xi Dios. Te meru ñuu-nè nduú ñuu Nazaret iá ladu Galilea. 
Dandu cuàhàn-yà veheñùhu cahnú xí Dios, te nì taxi-yá nsidaa tè-dìcó xi tè-xìín yucán, te nì ducùn nsìhí-yá mesa xi tiàa damá dìhùn inga ñuu, te nì ducùn stná-yà silla xi tè-dìcó loma,
cachí-yà xì nsidaa témà: ―Dohó cachí (Dios) nùù tutu ìì: "Veheñùhu xi cunduu iin vehe ndé nataca nèhivì càcàn tàhvì-né nùí", cachí-yà. Doco sàhà mii-nsiá sànì nandua na iin lugar ndé ndoó cuàhà tècuìhnà ―nì cachi Jesús. 
Dandu nì catnàtuu cuàhà nècuàchì cuhí nùù-yá, dava-ne cuaá-nè, te dava-ne xicá cuéhê-nè; te nì dàndúvàha-yanè.
Doco dùtù xícusahnú, xì nècuàchì ley xi veheñùhu, nì cuduchi ini-nè na ní xini-nè ñà-cuàhà guá milagru quidá-yá. Te nì tiacu stná-nè cána ndee ñà-cuati ini veheñùhu, cacháˋ sàhà-yá: "¡Ndiaha gá ana sahnú yohó; descendencia ìì xí rey David nduú-né!"
Ñàyùcàndùá, nì candudana nècuàchìmà, cachí-nè xì-yá: ―¿A có-ìníní-nî nansa cachí ñà-cuati jaàn? Dandu nì cachi-yà xì-né: ―Jaan, iníní. Doco mii-nsiá, a táñâha ga cahvi-nsia (ndé cáhàn nèhivì xì Dios, cachí-nè palabra yohó): Ndè stná ñà-cuati xi méè tíquìn sànì dàtnúù stná-ní sàxìnítnùní-xi, te nì nìhì-vé naquimanì ndiaha-vé mii-ní. (Ducán nì cachi Jesús xì nècuàchìmà.) 
Dandu nì nacoo-yanè, te nì quee-ya ñuu mà cuàhàn-yà ñuu tii Betania, te yucán nì quìdì-yà.
Na ní tùinuù, nì quihin-ya ichì màndixi-ya ñuu cahnú, dandu nì xìhì-yà doco.
Te nì xini-yà jaàn yatni ichì mà iín iin nù-higu. Ñàyùcàndùá, nì tnàtuu-ya ndé iín-nu, doco còò quisì vídì caá, cutu ndahà cuií-ni-nù iá. Ñàyùcàndùá nì cachi-yà xì-nú: ―Màsà nunca cana ga quisì vídì yohó. Dandu luegu nì ìchì dahuun-nù.
Te na ní xini nècuàchì dacuahá-yá ñà-ndùá nì cuu, nì ndulocó-nè, te nì cachi-nè: ―¿Índù chuun yàchì guá nì ìchì nù-higu jaàn? 
Dandu nì cachi-yà xì-né: ―Ñà-ndáà ndùá cachíˋ xì-nsiá yohó; nú ni cúníndísâ vàha-nsia, te có-ndòó-nsiá xì duda, dandu vàtùni quida stná-nsià milagru, doco màdì cuisì milagru na ian nì cuu xi nù-higu yohó. Còó, dècuèndè vàtùni cachi stná-nsià xì yucù jaàn ñà-nì cúxíóá, te quècahnua ini mar, te divi ducán ndisa icúmí cuu.
Vàchi nú ni cúníndísâ víi-nsiá, dandu nìhìtáhvì-nsiá nsidaa ñà-ndùá nì cácàn tàhvì-nsiá nùù Dios. 
Daaní, nì nansìhvi-ya veheñùhu cahnú, te nì quesaha-yá chináhá-yà nèhivì. Doco nì catnàtuu stná dùtù xícusahnú, xì stná nècuàchì xídandacú nùù ñuu mà, cachí-nè xì-yá: ―¿Índù nì nìhì-ní derechu quida-ní ñà-ndùá quìdà-ní? ¿Ana divi nì dàndàcú nùù-ní ñà-quida-ní ducán? 
Dandu nì cachi-yà xì-né: ―Yùhù cuní stnáì ndàcàtnùhí nùù mii-nsiá, te nú ni náxícóníhî-nsiá nùí, dandu cachitnùhu stnáì xì-nsiá ana divi nì dàndàcù-xì núìˊ.
Cachi-nsià xìˊ ana divi nì dàndàcù-xì nùù Juan (Bautista) ñà-quida iì-né nèhivì. ¿A Dios nì cachi xì-né, te ò nèhivì ñuhìví? Dandu nècuàchìmà, nì candatnuhu tnahá nsidaa-ní mii-né, cachí-nè: ―Nú ni cachí-ndà Dios nì dàndàcù-xì nùù Juan, dandu cachi Jesús xì-ndà: "¿Índù chuun cónì xíníndísâ-nsiá nècuàchìmà, nú ducán?"
Doco nú ni cachí-ndà ñà-divi nèhivì ùún nì cachi xì nècuàchìmà, dandu yúhî-ndà ndíà ndùá quida nèhivì xì-ndà, vàchi nsidaa-né quidá-né cuenta iin ana nì càhàn cuenta xi Dios nì sanduu ndisa Juan mà. 
Ñàyùcàndùá, nì cacachi nècuàchìmà xì-yá: ―Có-cùndáà ini-nsì ana divi nì dàndàcù-xì nùù Juan. Dandu nì cachi-yà xì-né: ―Ni yùhù, mà cáchí stnáì xì-nsiá ana divi nì dàndàcù-xì núìˊ ñà-quide ñà-ndùá quìdé. 
(Dandu nì cachi Jesús xì-né:) ―¿Nansa tuxí inì-nsia (sàhà ejemplu yohó)? Nìsa ìa iin tiàa ndoó ùì dèhe-xi. Te nì cachi-nè xì iin-tè: "Cuahán vichi duha, quidachuun itu-ndà ndé iá sì-uva xi-nda".
Te nì cachi dèhe-ne mà: "Còó, vàchi có-càhín cùhìn". Doco después nì naxicocuíìn inì-te, te nì sàhàn-te nì quidachuún-te.
Dandu nì sàhàn yua ma ní càhàn tu-ne xì inga dèhe-ne, cachí-nè xì-té nacua nì cachi-nè xì tè-primeru mà (ñà-nì cúhùn-te quidachuún-te). Te nì cachi tèchii úì mà: "Juùn, yohó cúhìn, papá". Doco cónì sáhàn-te.
Pues, vichi cachi-nsià xìˊ índù tèchii ma nì quida ndisa ñà-ndùá nì dàndàcú yua-té. Te nì cachi nèhivì iníní má: ―Divi tè-primeru mà. Dandu nì cachi Jesús xì-né: ―(Cachí vàha-nsia.) Te palabra ndàcuisì nduá cachíˋ xì-nsiá yohó: chicá mà úhì càcu tè-dàchíyàhvi (cahíchì guá ini-nsià), ò iin nècuàchì ñahà quidá ndevàha, te sàà-nè ñuhìví ìì xí Dios, mientras mii-nsiá, ùhì gà càcu-nsia ducán.
Vàchi na ní quixi Juan Bautista cónì xìníndísâ-nsiá (na ní càhàn-nè sàhù) sàhà ichì váha Dios. Doco tè-dàchíyàhvi, xì stná nècuàchì ñahà iá cuàchi xi, nì xinindisá-né nècuàchìmà. Te nú sànì xini-nsià (nì xinindisá cuàhà nècuàchìmà), dandu ¿índù chuun cónì náxícócuîìn stná ini-nsià ñà-cunindisá-nsiá? 
'Cunini-nsia, vàchi cuàhìn nacani inga ejemplu. Nì ìa iin lamú nì dànándèe nducu yòhò sì-uva nùù ñuhù xí-né, te nì quida-ne corra-ñà. Dandu nì quidavàha stná-nè iin pilá cahnú ndé cuñuhu ndudi quisì mà. Te nì quidavàha stná-nè iin torre ndé cundiaa peón inii itu mà. Dandu nì tatu-nè itnii medieru, te cuàhàn-nè inga ñuu xìcà.
Daaní, na ní sàà tiempu cùchi quisì vídì mà, dandu nì techuún-né iin ùì peón xi-ne nùhù naquihin xi fruta nùù medieru mà.
Doco na ní canasaa nècuàchìmà yucán, nì catnii medieru mà nsidaa-né, te nì sahnì cuìí-te iin-ne, inga-nè nì sahnì dahuun-tè, te inga-nè nì cani yuu-té.
Daaní, inga tu nì techuún lamú mà más gà peón xi-ne nùhù tu, te chicá más nduú-né nùù nècuàchì nì nùhù primeru. Doco divi ni ducán nì quida quini medieru mà xì nècuàchìmà.
Dandu último nì techuún lamú mà dèhemanì-né nùhù, vàchi ádi quidañuhu-té dèhe-ne nì cahan-né.
Doco na ní xinì-te vàxi dèhe lamú mà, dandu nì candatnuhu tnahá-te, cachí-te: "Tè-yòhó nduú tè-ìcúmí ndutahvì (xì ñuhù yohó). Vichi cahnì-ndàté chicá vàha, dandu mii-nda nanduu-nda stoho ñuhù", nì cacachì-te.
Ñàyùcàndùá, nì catnii-tè nècuàchìmà nì tavà-ténê iladu nùù ñuhù mà, te nì casahnì-ténê.
'Pues, vichi ¿ndíà nduá icúmí quida stoho itu mà xì medieru mà nú sànì nasaa-nè yucán? ―nì cachi Jesús.
Dandu nècuàchì iníní, nì cachi-nè xì-yá: ―Icúmí-nê dandáñúhú dahuun-ne tè-malu mà. Ni-iyuhu mà cúhí ini-nète. Dandu después nanducu gá-nè medieru tùha quida viì, divi nècuàchì tùha nacuàha xi-né quisì vídì tiempu iá-si. 
Dandu nì cachi-yà xì-né: ―¿A táñâha ga cahvi-nsia nùù tutu ìì ndé cacháˋ palabra yohó?: Nì ìa iin cavà, te nì cahíchì ini albañil-ñà, doco vichi sànì sàà mà nì sàcùndua yùù vìcò esquina vehe. Divi Stoho-ndà Señor nduú ana nì quida ducán, te ndulócô-nsì ñà-ndiaha guá nì quida-ya. (Ducan nacání nùù tutu ìì.) 
Ñàyùcàndùá, yùhù cachíˋ xì-nsiá, mà níhì gá nèhivì ñuu yohó derechu cundoo-ne ñuhìví ìì xí Dios; còó, nèhivì inga ñuu icúmí nìhìtáhvì xán, te mii-né, ndisa, icúmí-nê quida viì-né na iin medieru vàha tùha nacuàha viì xì cosecha.
Te (cunaha-nsiá, yohó iá gà stná inga ejemplu sàhà cavà mà): nsidaa ana caquìhi sahà-xí cavà ma, icúmí-nê nacuèhè-nè. Te nsidaa ana nacava mà dìquì-xí, tàdì nchìhì-nè quida ―nì cachi Jesús. 
Te (cunaha-nsiá, yucán itá stná) dùtù xícusahnú, xì nècuàchì fariseu, te iníní stná-nè ejemplu nì nacani-ya, te nì cundaà ini-nè, divi mii-né cáhàn-yà sàhà-xí.
Ñàyùcàndùá, nì cuni-nè tnii-neyà, doco yúhî-nè nèhivì cuáhà ndoó yucán, vàchi ndeníhí nècuàchìmà mii-yá ñà-ndùú-yá iin ana cáhàn cuenta xi Dios.

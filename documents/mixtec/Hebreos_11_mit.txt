Nú ndisa xiníndísâ vàha-nda Dios, dandu cuní cachàmà ñà-nìhnú cuisì ini-ndà icúmí cuu ndisa ñà-ndùá ndiatu-nda. Te nú xiníndísá-ndá ducán, dandu quidá stná-ndà cuenta na ian sà-ìá ndisa ñà-tàñáha ga cuninùù-ndà.
Te divi ñà-jaàn nduú stná ñà-ndùá nìsa quida xìì-ndà sànaha, nì xinindisá-né mii-yá, te nì ndee vàha-ne nùù-yá.
Ndohó, xiníndísá-ndáyâ, te sàhájàn vàtùni cundaà ini-ndà nansa nì quidavàha-ya ñuhìví, cuisì nì càhàn-yà, te nì sàcòa; ñàyùcàndùá, indéhe-nda iá ñuhìví vichi, doco màdì ñà-tùí cundehè-ndà nduá nì cuyucàn; còó.
Daaní, Abel, na ní sàha-ne Dios promesa xi-ne, chicá nì sandiaàmà nùù promesa nì sàha Caín. Te ¿índù chuun chicá ndiaámà? Divi sàhà-ñá nì xinindisá nècuàchìmà mii-yá. Ñàyùcàndùá, nì cachi-yà: "Sànì ndee vàha Abel nùí; cudíì inì sàhà promesa xi-ne". Ñàyùcàndùá, mate còò cá Abel mà, doco dècuèndè vichi iá ìì fama-nè ñà-nì xinindisá-néyà.
Daaní, Enoc tu, nì xinindisá stná-nè mii-yá, te vivu nì sàà-nè nùù-yá, cónì xíhì-nè, nì ndañuhu uun-ne (nùù nèhivì), vàchi sàhà poder ndiaha xí Dios nì ndiachi-né dècuèndè ndé iá-yà. Te cachí tutu ìì, ducán nì cuu xi-né ñà-nì cudiì guá ini-yà sàhà-né.
Doco nú có-xìníndísá-ndá, dandu mà nunca cudiì ini-yà sàhà-ndà. Vàchi nú cuní-ndà sàà-ndà nùù-yá, dandu fuerza cunindisa-nda iá ndisa-ya, te seguru datnúù-yà sàxìnítnùní nsidaa ana nandúcú ndisa-xi-yá.
Daaní, stná Noé, nì xinindisá stná-nè mii-yá na ní cachitnùhu-ya xì-né ñà-ndùá icúmí cuu quìvì nùù-xí; ñàyùcàndùá, nì quida-ne ñà-ndùá nì cachi-yà, nì quidavàha-ne iin barcu cahnú sàhà-ñá càcu-ne, mii-né xì stná nèhivì vehe-ne. Ducán nì quida-ne, te ñà-jaàn claru nì tùi ñà-cónì quìdá víi dava ga nèhivì ñuhìví. Doco mii-né, nì ndee vàha-ne nùù-yá ñà-nì xinindisá-néyà.
Daaní, stná Abraham; nì xinindisá stná-nèyà, te ñàyùcàndùá nì quee-ne cuàhàn-nè na ní cana-yanè ñà-cùhùn xìcà-né inga ñuu ndé icúmí-nê sàà-nè cunduu-ne stoho nsidaa ñà-ìá yucán. Ñàyùcàndùá, nì inini-ne ñà-ndùá nì ndacu nuù-né, mate có-cùndáà ini-nè índù cùhùn-nè. 
(Dandu nì sàà-nè) ñuu ndé nì cachi Dios xì-né mà. Yohó te yucán nì ìa chii-né ñuu mà, nihnú ini-nè nduú-né nècuàchì inga ñuu, doco siempre iin-ni xiníndísâ víi-néyà. Cuisì vehe sìcoto nì sanduu vehe-ne, te divi clase vehe yucán nìsa xichuún stná (dèhe-ne) Isaac, xì stná (dèheñani-né) Jacob. Cunaha-nsiá, stná nècuàchì yucán, iin-ni nì sandiatu stná-nè cuu xi-né ñà-ndùá nì cachi Dios xì Abraham antes.
Vàchi nècuàchìmà, (na ní quee-ne ñuu-nè), nandúcú-nê iin ñuu sànì quidavàha-ya; vàchi nihnú ini-nè iá iin ñuu nì chitnùní ini mii-yá coo, te fuerte ndisa cimientu xan.
Daaní, stná (ñahàdìhí-nè) Sara, nì xinindisá stná-nè mii-yá. Mate sáyâha ga sahnú-né, doco nì nìhìtáhvì-né valor ñà-coo iin méè xi-ne, vàchi antes sànì cachi sahnú Dios xì-né, te ñàyùcàndùá nì tùinuù iin dèhe-ne, vàchi xiníndísâ-né mà nunca dandahví-yànè.
Ñàyùcàndùá, mate sàsàhnú cuàha Abraham, doco nì ìa iin dèhe-ne, te sàhà imindaa dèhe-nemà nì sàà-nè nì sàcùnduu-ne yohòtéhè cuàhà gá mil nèhivì; cuàhà sàstnùhù nèhivì nì nanduu-ne nahi cuàhà sìtnúù ansivi, ò ñusì ndiquin yuhù mar, vàchi mà cùì nandiahvia.
Cunaha-nsiá, nsidaa nècuàchì sànì nacani xì-nsiá sàhà-xìmà, iin-ni nì xinindisá víi-né mii-yá dècuèndè nì xìhì-nè. Te mate cónì sáà-nè cuninùù-né cuu ndisa ñà-ndùá nì cachi Dios xì-né, doco iin-ni nì xinindisá-né, mate tàyóa, te nì cudiì ini-nè sàhà-ñá, vàchi (nì cundaà ini-nè) màdì ñuu ndisa-ne nduú ñuu-nè ñuhìví yohó, ñàyùcàndùá nì cachi-nè xì nèhivì ñà-cuisì-ní yáha uun-ne ñuhìví yohó.
Te nú ducán cachí nèhivì, dandu náhà claru inga ñuu nduá nandúcú-nê, iin ñuu ndé cunduu ñuu ndisa-ne.
Te nú cuàhàn-nè nsinuu ini-nè ñuu-nè primeru nì cùí, dandu vihini naxicocuíìn-nè yucán.
Doco còó, cónì núhù-nè, vàchi nì cuni-nè cundoo-ne iin ñuu chicá ndiaha, divi ñuu mii-yá iá ansivi. Te sàhà-ñá (nì xinindisá-né ducán), ñàyùcàndùá có-ndùcáhán-yá cachí-yà ñà-ndùú-yá ana cahvi-né, vàchi sànì quidayucun-yà iin ñuu (ndiaha) ndé cundoo-ne (xì-yá).
Daaní, después, nì cachi Dios xì Abraham ñà-nì cuáha-ne dèhe-ne Isaac cunduu-tè iin promesa. Ducán nì quida-ya sàhà-ñá cundaà ini-yà a cunini viì-néyà, á coó. Te (nì quida-ne cumplir), nì xinindisá-né mii-yá, dispuestu nì ìa-ne ñà-cunduu dèhe-ne promesa, mate mindaa-té nùù-né, te mate antes sànì cachi sahnú Dios xì-né 
ñà-divi nùù tèchii Isaac mà icúmí quee cuàhà descendencia xi-ne.
Doco nì cundee ini-nè ñà-vàtùni danátiácú-yàte nú ni cuí-te. (Te ñà-nì càcu-tè) nì ndòo-tè vivu nùù-né, ñàyùcàndùá vàtùni quida-nda cuenta na ian ndisa, sànì natiacù-te.
Daaní, después (nì cundaà ndisa inì-xi) ñà-xìníndísâ stná Isaac mà mii-yá, vàchi cuàhà gá ñà-ndiaha íì nì cachitnùhu-ne xì (ùì dèhe-ne) Jacob xì Esaú sàhà nansa icúmí cuu xi-né quìvì nùù-xí.
Daaní, Jacob mà, nì xinindisá stná-nè mii-yá, (ináhá-ndá), vàchi na sá-ìtúú cuàhàn-nè cui-nè, dandu nì càhàn-nè xì iin iin dèhe José, nì cachitnùhu-ne xì dèheñani-né mà ñà-ìcúmí-tê nìhì-té cuàhà ñà-vàha ndiaha nùù Dios. Ducán nì cachi-nè, naquímánì-né Dios, te itúú-né nùù bastón xi-ne.
Daaní, José mà, nì xinindisá stná-nè mii-yá, (ináhá-ndá), vàchi na sá-ìtúú cuàhàn-nè cui stná-nè, nì cachi-nè ñà-seguru icúmí caquee libre nsidaa nècuàchì raza-nè Israel nùù ñuu Egipto. Te nì nacoo stná-nè órden nansa quida nèhivì xì iquìcúñú-nè nú sànì xìhì-nè.
Daaní, stná yuadíhí Moisés, nì xinindisá stná-nè mii-yá na ní tùinuù dèhe-ne mà. Te nì caxini-nè cuahani iá-vè, ñàyùcàndùá mate sànì dàndàcú rey cui-vè, doco cónì yúhî-nè; ùnì yòò nì ìa dèhé-vè nì quida-ne.
Daaní, stná Moisés mà, nì xinindisá stná-nè mii-yá, te sàhámà na sánì sahnu-ne, cónì cùní-nè cachi gà nèhivì ñà-dihi-né nduú dèheyoco rey.
Còó, chicá nì cudiì ini-nè cùhùn-nè cutnahá-né xì nèhivì xí Dios, mate cuáhà gá nì ndòhó-né, te màdìá ndòo-ne (ndé iá-nè), te quida-ne ñà-vico sìquini iá ñuhìví yohó, vàchi cuisì sacù-ni tiempu coo ñà-vico ma.
Chicá nsiha ichì Cristu ni cúnchícùn-nè nihnú ini-nè, mate ni cáhîchì ini nèhivì-né; te cónì xího stná-nè ñà-cuìcà ñuu Egipto yucán, vàchi iin-ni nihnú ini-nè ñà-cuisì nùù Dios icúmí-nê nìhìtáhvì-né cuàhà ñà-ndiaha íì.
Daaní, na ní quee-ne ñuu Egipto mà cuàhàn-nè, divi sàhà-ñá xiníndísâ-né mii-yá nì sandua. Ni cónì yúhî-nè ñà-nì xìdà guá ini rey dandacú yucán, vàchi iin-ni nchícùn viì-néyà na ian xinínùù-néyà, mate có-tùí-yá indéhe-nda.
Daaní, ñà-sànì xinindisá-né mii-yá nduú stná na ní quida-ne vicò pascua primeru, mii-né xì nèhivì raza-nè, te nì dàcáa-ne nìì (lelù ìcà yehè-né) sàhá màsà cúí dèhe sahnú-né quida ángel yàha yucán.
Daaní, na ní yàha-ne Mar Cuahá, te nì nduhìchí cahà mar mà nahi ñuhù íchî, divi sàhà-ñá nì xinindisá-né Dios nì sanduu stnáˋ mà. Doco tè-ñuu Egipto, na ní cuni stná-te yàha-tè yucán, dandu nì càhà nsihi-tè.
Daaní, sàhà-ñá nì xinindisá stná nèhivì raza-ndà mii-yá, ñàyùcàndùá nì nacununduu-nè ñuu Jericó ùsà quìvì, te nì caà nama ndiadí nùù ñuu mà.
Daaní, stná nècuàchì ñahà nani Rahab, mate cuàhà tiàa nì xìcanuu xi-né (antes), doco nì sàà-nè nì xinindisá stná-nè mii-yá, vàchi na ní techuún Moisés iin ùì tiàa ñà-nacunì-te nansa iá ñuu nècuàchìmà, dandu nì chindee-néte. Ñàyùcàndùá, cónì xíhì-nè nahi nèhivì dava ga có-xìníndísâ.
Pues vichi có-xìñùhù cachi guè (sàhà nèhivì sànaha ma), ni mà sáà stnáì nacani nsihi xì-nsiá sàhà nsidaa-né, divi sàhà Gedeón, xì sàhà Barac, xì Sansón, xì Jefté, xì David, xì Samuel, xì sàhà stná dava ga nècuàchì nìsa cahàn cuenta xi Dios.
Cunaha-nsiá, divi sàhà-ñá nì xinindisá nsidaa nècuàchìmà mii-yá, (ñàyùcàndùá nì quida-ne cuàhà obra ndiaha). Dava-ne nì cundee-né nùù nsidaa nèhivì ndoó inga ñuu. Dandu nì cusahnú víi-né, te nì nìhì-né ñà-vàha nì cachi sahnú Dios xì-né. Te dava-ne nì càcu-ne nùù nsicaha, cónì sàxí-siné.
Te dava stná-nè, nì cundee-né nùù ñuhu xíxìn, cónì quìdá dañúà xì-né. Te dava-ne nì càcu-ne nùù nèhivì cuàhàn cahnì xì-né xì espada nì cùí. Stná nècuàchì còò fuerza xi, nì xinindisá stná-nè mii-yá, te nì ndufuerté-nè, vàtùni nì nacuàhandee ini-nè, te na ní caquixi soldadu inga ñuu, vàtùni nì chindee-né mii-né, te nì taxi-né nsidaa tèmà.
Stná nècuàchì ñahà, nì xinindisá stná-nèyà, te ñàyùcàndùá nì nìhìtáhvì dava-ne nì natiacu iin nèhivì vehe-ne. Doco dava stná nècuàchìma, nì dàndòhó nèhivì-né, te nì xìhì-nè; vihini dacácu-tèné nì cùí (nú ni nácóó-né ichì-yá); doco còó, cónì quìdá-né ducán, vàchi cuní-nè nìhìtáhvì-né iin ñà-vàha chicá ndiaha, divi ñà-natiacu-nè.
Daaní, dava stná nècuàchì sànaha ma, cuàhà gá nì sàcùndiaa nèhivì-né, te nì ñàhnì cuìí stná-nè. Te dava stná-nè, nì sàcùnuhni stná-nè cadena, te nì sàcùndiadi-nè.
Te dava stná-nè, nì sahnì nèhivì-né xì yùù, ò machete. Te dava-ne, serruchu nì quedava-ne. Cuàhà gá nì candoho-ne nì quida nèhivì. Ñàyùcàndùá, yohó te yucán nì xìcanuu ndahví-nè, nìsa idàhvi-ne xì cuisì iìn riì ò sìmbee, vàchi ndahví dahuun-ne, cuàhà tnùndoho nì xini-nè; quini nì dàndòhó nèhivì-né.
Nì xìcanuu ndahví-nè yucù dàná, ò inga xaan ndé còò nèhivì, te yucán nì caquidì-nè ini cueva, ò ini iin chìcòhò cahnú. Ducán nì cuu xi-né mate chicá ndiaá-nè nùù nsidaa gá nèhivì ñuhìví.
Doco nsidaa nècuàchì sànaha ma, mate ní nìhì-né nì ndee vàha-ne nùù Dios ñà-nì xinindisá-néyà, doco cónì níhìtáhvì-né ñà-ndiaha íì nì cachi-yà (xì xìì-ndà) antes.
Còó, vàchi sàhà-ñá nihnú stná ini-yà ndohó, ñàyùcàndùá nì chitnùní ini-yà ñà-dècuèndè quìvì vichi coo iin ñà-chicá ndiaha nìhìtáhvì-ndà, dandu iin-ni nacuatnaha-nda xi nècuàchì yucán cundiatú anima nsidaa-nda.
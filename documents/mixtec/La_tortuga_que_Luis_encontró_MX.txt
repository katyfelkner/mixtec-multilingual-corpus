Cuento iin ri londo ni nanihin ra luvi
Ni nanihin ra Luvi chi iin ri londo nu tahvi ra nu ñuhun, 
ta cati ra chi ra Benito ti:
—Nitu, ¡jihna londo! —cati ra.
—¿A ndicha cun? —cati tucu ra Nitu can.
—Ta ndehun i —cati tucu maan ra Luvi can.
Tacan nihin ra chi ri, ta quihin tucu ra iin yuu, ta qui chaha cani ra chata ri,
ta qui chaha chacu xaan tucu ra Nitu can,
ta qui cha cati tucu maan ra Luvi can chi ra Nitu can ti:
—Quenda iin ndixi, ti cua sacachi yo chi ri ndioni —cati tucii maan ra Luvi can chi ra Benito can.
Ta quenda tucu ra ndixi, ta qui chaha sacachi tucu ra ta ra chi ri,
ta ña cuni ri cachi ri, vati yuhvi xaan ri, vati cua cachi ra ta ra chi ri,
ta qui chaha cati ndico tucu maan ra Luvi can chi ra Benito can ti:
—Cuahan. Cua tava suhva queso nu yunu yu ndioni,
ti cua ndehe yo a ña cua cachi ri.
Chacan cati ra, ta quee ra Benito can cua tava ra queso nu yunu ra Luvi can, ta quichi ra, ta qui chaha sacachi ra ta ra chihin ri, soco ta ni cuhva ña cuni ri cachi ri. 
Tacan sa qui cha cati ra chi ra Benito can ti:
—Vitin cuahan. Cua satahan ñuhun, ti cua satihyo yo chi ri, ti cua cachi yo chi ri —cati ra chi ra Benito can.
Ta quee ra cha satahan ra ñuhun, ta qui chaha cati ra ti:
—¿Yoso cua satihyo yo chi ri tan, ti ñahni quisi? —cati ra chi maan ra Luvi can.
Ta qui cha cati ra Luvi can ti:
—Cuu chi yachin ni, xaa. Vitin cuahan. Cua nanducu uni tahan yuu tichi yuta, ta quichi cun 
—cati tucu maan ra chi maan ra Benito can.
Ta quee tucu maan ra Benito cha nanducu ra yuu, ta quichi ra, ta tihi maan ra Luvi can chi chi nu ñuhun,
ta ni nducuaha cuaha chi, ta tava ra chi chi, ta tihi ra chi chi tichi yachi nduta, 
ta ican ni tihyo cuñu maan ri londo can, ta ni chachi ra ta ra chi ri. Ta sii xaan cuni ra ta ra, vati ni chachi ra londo.

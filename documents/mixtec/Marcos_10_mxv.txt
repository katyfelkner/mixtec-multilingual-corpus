Saa kee Jesús ñuu Capernaum, ra ndakiꞌin ra kuaꞌan ra ñuu ña ndikun ndiaa Judea, ña ndoꞌni chi inka xiyo yuꞌu itia Jordán. Ra iin tiꞌvi chee yuvi ndakaya tuku xaa nuu ra ikan, ra saa xaꞌa ra sañaꞌa tuku ra na tuꞌun Ndioxi, xa ta yunaꞌa ra xa va ra.
Saa kuyachin sava na fariseo nuu iin ra, ra ndindakatuꞌun na ra kachi na saa: ―¿A iyoo ichi ndakoo iin tiaa yasiꞌi ra? ―kachi na xiꞌin Jesús, saa chin na kuni tandoso va kuvi na ra. 
Ra saa ndakuiin Jesús kachi ra saa xiꞌin na: ―¿Ndixa iyoo ndiayu ña ndakoo ra Moisés ndaꞌa ndo xaꞌa ña? ―kachi ra xiꞌin na. 
Saa ndakuiin na kachi na saa: ―Vaꞌa va ndakoo iin tiaa yasiꞌi ra kachi ndiayu ña ndakoo ra Moisés, ndi xiniñuꞌu na sandakuita ra iin tutu taxi ra ndaꞌa yasiꞌi ra, ña ndakuiin ña xaꞌa ra, ña ndixa ke xa ndakoo ra ña, saa ra xa vaꞌa va kachi ña ―kachi na xiꞌin Jesús. 
Ra saa ndikaꞌan Jesús xiꞌin na kachi ra saa: ―Xaꞌa ña ndiee ni ini va ndo ke taxi ra Moisés ndiayu yoꞌo ndaꞌa ndo ña sa ndo saa. 
Chi xinaꞌa te sakan chituni Ndioxi ña yuuvi yoꞌo, ra siin va ndixiyo. Chi takua iin ndaa tiaa xiꞌin iin ndaa ñaꞌa va xavaꞌa ra ña na koo na xiꞌin taꞌan na.
Xaꞌa ña kan ke ^ndakoo va tiaa iva ra xiꞌin siꞌi ra, ra ^ndakutaꞌan ra xiꞌin yasiꞌi ra, ra ^nduu na iin va.
Ra uvi saa na ra sa iin mituꞌun va yuvi nduu na, ra süvi ka uvi yuvi kuvi na, chi sa iin ndaa va nduu na.
Ra na chutaꞌan Ndioxi, ra ndia nii na yuuvi yoꞌo na satäꞌvi taꞌan ñaꞌa ―kachi Jesús xiꞌin na.
Ra te xa ndaxaa Jesús chi veꞌe xiꞌin ndia xika xiꞌin ra, saa ndindakatuꞌun tuku ndia ra xaꞌa suvi ña yoꞌo.
Saa ndikaꞌan ra xiꞌin ndia kachi ra saa: ―Tiaa ra ndakoo yasiꞌi, ra tandaꞌa ra xiꞌin inka ñaꞌa, ra ley Ndioxi va ke kanduu ra, chi xasiki ra yasiꞌi ra ña nuu. 
Ra saa tu iin ña siꞌi va, tu na ndakoo ña yii ña, ra tandaꞌa ña xiꞌin inka tiaa, ra ley Ndioxi ke kanduu tu ña kan va ―kachi Jesús xiꞌin ndia.
Saa kuu ra kuaꞌa ka vi na ndixaa xiꞌin na kuachi vali seꞌe na nuu Jesús ña na chinduꞌu ra ndaꞌa ra sata na, ña sa yii ra na. Saa ra xaꞌa ndia xika xiꞌin ra nindaꞌyu ndia nuu na ndixaa xiꞌin na kuachi vali kan.
Ra te xini Jesús ña xa ndia, saa ra nindaꞌyu ra nuu ndia kachi ra saa: ―Saña ndo na vali, na kixi na nuu yu, ra säsi ndo nuu na, chi na iyoo ta kuꞌva iyoo na vali yoꞌo ku na kuchuun kiꞌvi koo xiꞌin Ndioxi nuu xaꞌndia ra chiñu chi taxi na ña xaꞌndia chiñu ra nima na. 
Ra ña ndixa ke kaꞌan yu xiꞌin ndo, chi takua na ndakiꞌin ichi Ndioxi ra xa na ta kuꞌva xa iin na kuachi vali, ra na kan va kuvi na kuchuun kiꞌvi koo nuu xaꞌndia Ndioxi chiñu ―kachi Jesús xiꞌin ndia.
Saa ndanumi ndiaa ra na vali kan ra chinduꞌu ra ndaꞌa ra sata na, ra nduku ra ña vaꞌa nuu Ndioxi xaꞌa na, ña xa yii ra na.
Ra saa te ndakiꞌin Jesús kuaꞌan ra ichi kan, saa xinu iin tiaa xaa ra xikusiti ra nuu ra, ra ndindakatuꞌun ra ra kachi ra saa: ―Tata Maestro, ra vaꞌa, ¿ni ke xiniñuꞌu sa yu ña vaꞌa kuvi ni̱ꞌi̱ taꞌvi yu kutiaku yu ndia ndikaa ndikuꞌun xiꞌin Ndioxi? ―kachi ra xiꞌin Jesús. 
Saa ndakuiin Jesús kachi ra saa xiꞌin ra: ―¿Nichuun kaꞌan kun ra vaꞌa xiꞌin yu? Chi köo ndia nii yuvi na vaꞌa, chi indaa mituꞌun Ndioxi va ku ra vaꞌa, ―kachi ra xiꞌin ra. 
Ra saa ndikaꞌan ka Jesús xiꞌin ra kachi ra saa: ―Xa xini va kun takundiꞌi ndiayu ña ndakoo Ndioxi, takuu ña kaꞌan ña kandüu kun Ndioxi, ra käꞌni kun ndìì, ra sasïki kun yasiꞌi kun, xiꞌin nii xakuïꞌna kun, ra chikäa kun kuachi siki yuvi, xiꞌin nii sandäꞌvi kun yuvi, ra na satoꞌo kun iva kun xiꞌin siꞌi kun, ―kachi Jesús xiꞌin ra. 
Saa ndakuiin tiaa yoꞌo kachi ra saa: ―Tata Maestro, te loꞌo vi yu xaꞌa yu kandixa yu takundiꞌi ña yoꞌo ―kachi ra. 
Ra saa kakaxi ixtoꞌni Jesús nuu ra, ra ku̱ꞌvi̱ ka vi ini ra xini ra ra, saa ndikaꞌan ra xiꞌin ra kachi ra saa: ―Iyoo va inka ña kumani nuu kun: Kuaꞌan, ra xiko kun takundiꞌi ñaꞌa ña iyoo nuu kun, ra ndataꞌvi kun xuꞌun xiꞌin na ndaꞌvi, ra saa ke kuu kun ra kuika ndivi nuu iyoo Ndioxi, ra te ndiꞌi ndakasoko kun cruz kun ra kixi kun kuꞌun yo xiꞌin yu ―kachi Jesús xiꞌin ra. 
Ra te kachi Jesús saa xiꞌin ra, saa ra, ndakava ka vi ini ra, ndia saa ra, ndakiꞌin ra kuaꞌan va ra, ra kusuchi ni ini ra chi kuika ni ra.
Saa ndikokuiin Jesús ra ndakotoꞌni ra nuu ndia xika xiꞌin ra, ra ndikaꞌan ra xiꞌin ndia, kachi ra saa: ―Na kuika, ra tiaa ni uꞌvi saa kuchuun na kiꞌvi na ndivi nuu xaꞌndia Ndioxi chiñu ―kachi ra xiꞌin ndia. 
Ra ndia xika xiꞌin Jesús ra ndakanda ka vi ini ndia xiꞌin tuꞌun yoꞌo, ra saa ndikaꞌan tuku ra xiꞌin ndia kachi ra saa: ―Seꞌe, ña ndaa kaꞌan yu xiꞌin ndo, chi tiaa ni uꞌvi kiꞌvi iin yuvi na ndiaa ni ini ña kuika ichi nuu xaꞌndia Ndioxi chiñu. 
Ra üꞌvi ka vi kiꞌvi iin camello yavi xaꞌa tiku, nuu ña kiꞌvi iin ra kuika ichi nuu xaꞌndia Ndioxi chiñu ―kachi Jesús xiꞌin ndia.
Ra ndia xika xiꞌin ra, ra ndiee ka va ndakanda ini ndia, kachi ndia saa xiꞌin taꞌan ndia: ―Ra tu saa va iyoo ña, saa ra, ¿yoo va ku na kuchuun kaku tu saa? ―kachi ndia xiꞌin taꞌan ndia. 
Saa ndakotoꞌni Jesús nuu ndia, ra ndikaꞌan ra xiꞌin ndia kachi ra saa: ―Nuu na yuvi, ra tiaa ni va uꞌvi ña tuvi na, su ndi nuu Ndioxi ra köo ña uꞌvi, chi ra kan ra kuvi sa ra takundiꞌi va chiñu ―kachi ra xiꞌin ndia. 
Ra saa xaꞌa ra Pedro kaꞌan ra xiꞌin Jesús kachi ra saa: ―Tata, nduꞌu, ra ndakoo ndiꞌi va ndi ñaꞌa ndi, ra ^ndakundikun ndi yoꞌo ^xika ndi xiꞌin kun. ¿Ra ni ke koo tu nduꞌu? ―kachi ra xiꞌin Jesús. 
Saa ndakuiin Jesús kachi ra saa: ―Ña ndixa kaꞌan yu xiꞌin ndo, chi takundiꞌi yuvi na ndakoo veꞌe, xiꞌin na ndakoo ñani, xiꞌin na ndakoo kuꞌva, xiꞌin na ndakoo iva siꞌi, xiꞌin na ndakoo yasiꞌi, xiꞌin na ndakoo seꞌe, xiꞌin na ndakoo ñuꞌu, xaꞌa ña ^ndíku̱n na yuꞌu, xiꞌin xaꞌa ña ndakiꞌin na ichi Ndioxi, 
ra süvi ña uun kuvi ña, chi nuu ña yuuvi yoꞌo vichin ra kuaꞌa ni ka va ña vaꞌa ndakiꞌin na kan. Saa chi ndakiꞌin na veꞌe na xiꞌin ñani na xiꞌin kuꞌva na xiꞌin vasiꞌi na xiꞌin seꞌe na xiꞌin ñuꞌu na, ña ndakoo na; ra ndia iin ciento ka va nduu takundiꞌi ña yoꞌo ndakiꞌin na nuu ña yuuvi yoꞌo vichin. Ra vaꞌa ni ndoꞌo va na xika na ña taxi yuvi na xaꞌa ña ndikun na yuꞌu, su ndi xa saa ni̱ꞌi̱ taꞌvi̱ va na ña kutiaku na xiꞌin Ndioxi ndisaa tiempo ndia ndikaa ndikuꞌun, inka ña yuuvi ña vaxi ―kachi Jesús xiꞌin ndia.
Ra saa ndikaꞌan tu ra xiꞌin ndia, kachi ra saa: ―Kuaꞌa ni na inuu vichin kuvi na ndakundikun kii kan, ra na ^ndíku̱n vichin kuvi na ndakunuu va tu ―kachi ra xiꞌin ndia. 
Ra saa kuu iin kii kuaꞌan na chi ñuu Jerusalén, ra inuu Jesús nuu na xika xiꞌin ra kuaꞌan na, ra ndakanda ka vi ini na ra iyuꞌvi ka vi na ndikun na kuaꞌan na. Saa ndakana siin tuku ra uxi uvi saa ndia, ra xaꞌa ra ndakani tuku ra nuu ndia xaꞌa tundoꞌo ña ndoꞌo ra.
Ra ndikaꞌan ra xiꞌin ndia kachi ra saa: ―Xa kundaa ini ndo chi vichin ke kuaꞌan yo ñuu Jerusalén, nuu ndataxi na yuꞌu, ra xaa yoꞌo, ndaꞌa na kunaꞌnu nuu na sutu, xiꞌin na maestro sañaꞌa ley Ndioxi ña ndakoo ra Moisés. Ra kaꞌndia na chiñu ña na kuvi yu kachi na, ra ndataxi na yuꞌu ndaꞌa na inka ñuu, na küu judío, 
ra kusiki ni na yuꞌu, ra xaa yoꞌo, ra kani na yuꞌu xiꞌin ñii̱ ña ku kuarta, xiꞌin kondiaa na tiasiꞌi na yuꞌu, ra kaꞌni na yuꞌu, ndi su kii uni ndatiaku tuku va yu ―kachi Jesús xiꞌin ndia ña ndakani ra nuu ndia, xaꞌa ña ndoꞌo ra.
Saa kuyachin ra Jacobo xiꞌin ra Juan ndia seꞌe ra Zebedeo nuu iin Jesús, ra ndikaꞌan ndia xiꞌin ra kachi ndia saa: ―Tata Maestro, kuni̱ ndi nduku ndi iin ña mani̱ nuu kun, ra na taxi kun ña nduku ndi nuu kun ndaꞌa ndi ―kachi ndia xiꞌin ra. 
Saa ndindakatuꞌun ra ndia, kachi ra saa: ―¿Ndia ña mani̱ ke kuni̱ ndo sa yu xiꞌin ndo? ―kachi ra xiꞌin ndia. 
Saa ndakuiin ndia kachi ndia saa: ―Ña mani̱ kuni ndi sa kun xiꞌin ndi ke na taxi kun ndiayu kaꞌndia ndi chiñu xiꞌin kun nuu kaꞌndia kun chiñu; iin ndi na kunduꞌu xii̱n kuaꞌa kun, ra iin ndi na kunduꞌu xii̱n ichin kun, ―kachi ndia xiꞌin ra. 
Saa ndikaꞌan Jesús xiꞌin ndia kachi ra saa: ―Ndoꞌo, ra xïni ndo ni ke kaꞌan ndo xaꞌa vi. ¿A kiꞌin ndo kuenda ña kuchuun ndo ndoꞌo ndo tundoꞌo ña ndoꞌo yu, ra yaꞌa ndo xiꞌin yu nuu tundoꞌo ña vaxi nuu yu? ―kachi ra xiꞌin ndia. 
Saa ndakuiin ndia kachi ndia saa: ―Kuchuun va ndi Tata, ―kachi ndia. Saa ndikaꞌan ra xiꞌin ndia kachi ra saa: ―Ña ndixa ke kaꞌan yu xiꞌin ndo, ña ndoꞌo ni tu ndóꞌo̱ va, iin ta kuꞌva ^ndoꞌo yu, saa ndoꞌo tu ndóꞌo̱ va. 
Su ndi ña kundee ndo xitia kuaꞌa yu xiꞌin xitia ichin yu, ña kaꞌndia ndo chiñu xiꞌin yu, ra süvi yuꞌu ku ra, ra iyoo ichi taxi ña, chin Ndioxi va ku ra xini yoo ku na kundee yachin xiꞌin yu ―kachi Jesús xiꞌin ndia.
Ra saa te xini soꞌo ndia uxi kan, saa ra ndiee ni xakueꞌe ndia xiꞌin ra Jacobo xiꞌin ra Juan.
Saa ndakana Jesús uxi uvi saa ndia, ra ndikaꞌan ra xiꞌin ndia, kachi ra saa: ―Xa xini ndo chin, na chiñu, na xïni ichi Ndioxi iyoo ña yuuvi yoꞌo, ra indaa mii na kan ku na iyoo ichi kaꞌndia chiñu, ra xanduxa na xiꞌin yuvi. 
Su ndi ndóꞌo̱, ra süvi saa ke koo ndo, chi xa siin va ke koo xiꞌin ndóꞌo̱: na kuni̱ kuu na chee, ra xiniñuꞌu sachiñu na nuu takundiꞌi va yo.
Ra ndóꞌo, na kuni̱ kunuu, ra muso nuu takundiꞌi va na ke xiniñuꞌu kuu ndo.
Chi ndia nani yuꞌu, ra xaa yoꞌo, ra ndixäa yu ña kaꞌndia yu chiñu, chi ra xaa ku muso va kuvi yu, ra taxi yu mii yu ndoꞌo yu xaꞌa takundiꞌi ndo, ña vaꞌa na ni̱ꞌi̱ ndo kakù ndo ―kachi Jesús xiꞌin ndia.
Saa ndixaa Jesús xiꞌin na xika xiꞌin ra ñuu Jericó. Ra te kee ra ikan kuaꞌan ra xiꞌin ndia xika xiꞌin ra, ra iin tiꞌvi chee yuvi ndikun kuaꞌan sata ra, ra ichi kan nduꞌu iin ra kuaa ndakan ra, ra Bartimeo nani ra; ra seꞌe ra Timeo kuvi ra.
Ra saa te xini soꞌo ra kuaa kan, ña yaꞌa Jesús, ra kee ñuu Nazaret kuaꞌan ra, saa ra xaꞌa ra kana koꞌo ra kachi ra saa: ―Jesús, Seꞌe ra David, ¡kundaꞌvi ini kuni yuꞌu! ¡Ndaꞌvi ni yu! ―kachi ra. 
Ra kuaꞌa na ndaꞌyu nuu ra ña na koo taxin yuꞌu ra, su ndi ra ndiee ka ndaꞌyu va kuvi ra, kachi ra saa: ―Jesús, Seꞌe ra David, ¡kundaꞌvi ini kuni yuꞌu! ¡Ndaꞌvi ni yu! ―kachi ra. 
Saa xikundichi Jesús, ra xaꞌndia ra chiñu ña na kana na ra kuaa kan kixi ra. Ra saa kana na ra kuaa kan, kachi na saa xiꞌin ra: ―Kuayüꞌvi kun, ndakundichi koꞌo̱, chi kana ra yoꞌo ―kachi na. 
Saa kiꞌin ra tikoto ña isukun ra sakoꞌni ra ñuꞌu kan, ra ndakundichi ra ndixaa ra nuu iin Jesús.
Saa ndindakatuꞌun Jesús ra: ―¿Ni ke kuni̱ kun sa yu xiꞌin kun? ―kachi ra xiꞌin ra. Saa ndakuiin ra kuaa kan kachi ra saa: ―Nuu va yu ke kuni̱ yu na ndanuña Tata Maestro ―kachi ra. 
Saa ndikaꞌan Jesús xiꞌin ra kachi ra saa:―Kuanuꞌu, chi xa nduvaꞌa va kun, xaꞌa ña ndinuni ni ini kun kandixa kun yuꞌu, ―kachi Jesús xiꞌin ra. Saa ra ndikun ndanuña ndixa va nuu ra, ra ndakundikun ra kuaꞌan ra xiꞌin Jesús, ichi kan.

Daaní, nì dàndàcú Pilatu nùù soldadu, te nì tavà-téyâ iladú, nì sahnì cuìí-teyá xì iin chirrión.
Dandu nì quidavàha-tè iin sìcàté iñù, te nì chinacaà-teá dìnì-yá. Te nì chindixi stná-teyá iin capa moradu.
Dandu nì catnàtuu-tè nùù-yá, (nì sàcùndiaà-teyá), cachí-te: ―¡Tùinuùváha-ní, señor! ¡Vichi ndisa, sànì sàcùnduu-ní rey xi tè-raza Judea! Dandu nì cacani-tè nùù-yá. 
Daaní, tucutu nì quee Pilatu nùù nèhivì ndiatú yucán, cachí-te xi-né: ―Cunaha-nsiá, cuàhìn taví Jesús cundehè-nsiá, te cundaà inì-nsia ñà-còò ni-iin falta xi-ne nì ndácùhin. 
Ñàyùcàndùá, nì quee Jesús (vehe ma), ñuhú dínì-yá sìcàté iñù mà, te ndixí stná-yà capa moradu mà. Dandu nì cachi Pilatu xì nsidaa nèhivì ndoó yucán: ―Cundehè-nsiánè, yohó iín-né. 
Daaní, dùtù xícusahnú, xì stná policía, na ní xini-nèyà, dandu nì càna ndee-né, cachí-nè: ―¡Nchìca cruz ni cuí nècuàchì jaàn! ¡Cahnì-nínè! Dandu nì cachi Pilatu xì nsidaa-né: ―Mii-nsiá cundaca-nsianè cùhùn, te cahnì-nsiánè, doco yùhù, còó, vàchi còò cuàchi-ne ni ndácùhin. 
Dandu nì cacachi nècuàchì raza Judea mà: ―Nsiùhù, icúmí-nsî iin ley, te según cachí ley mà icúmí nècuàchì jaàn cui-nè sàhà ñà-nì cachi-nè nduú-né Dèhemanì Dios. 
Dandu Pilatu, na ní inini-tè ñà-nì cacachi nècuàchìmà ducán, chicá nì yùhí-te,
te nì nansìhvi-tè ini vehe cahnú-te nì càhàn tu-tè xì-yá, cachí-te: ―¿Índù ndisa nì quixi mii-ní? Doco Jesús, cónì cáhàn gà-yà. 
Dandu cachí tu Pilatu xì-yá: ―¿Índù chuun có-câhàn-ní xìˊ? ¿A có-ìnáhá-nî ñà-yùhù icúmî poder: vàtùni cahní mii-ní, te ò vátùni dacácui mii-ní? 
Dandu nì cachi-yà xì-té: ―Ni còò ni-iyuhu poder cucumi-ní nú màsà chítnùní ini mii-yá iá ansivi ducán. Sàhámà tiàa nì dàndàcú quixi nùù-ní, chicá nsidá cuàchi-tè (nùù mii-ní) ―nì cachi-yà. 
Daaní, dècuèndè hora yucán nì nanducu Pilatu nansa daña-téyâ, doco chicá fuerte nì càna nsidaa tè-raza Judea mà, cachí-te: ―Nú ni daña-ní Jesús jaàn, dandu náhà claru có-ndùù-ní amigo ndisa xi rey cahnú César. Vàchi nsidaa ana cachí nduú stná rey, xiní ùhì stná-nè rey cahnú César. 
Daaní, na ní inini Pilatu ñà-jaàn, dandu nì tavà tú-teyá inga xichi, te nì sàcòo-tè silla ndé siempre iá-te nsidándáà-te chuun. Te silla mà, iín-nu dìquì yùù chipála itánduhù ñuhù, te Gabata nani lugar mà dàhàn hebreu.
Te sànì cahin quìvì yucán, divi quìvì nduú vigilia vicò pascua mà, dandu nì càhàn-te xì nsidaa nèhivì yucán, cachí-te: ―Cundehè-nsiá, yohó iín nècuàchì nduú rey xi-nsia. 
Doco ndee ní càna nsidaa nèhivì mà: ―¡Còó! ¡Ni cuí-nè cuní-nsì! ¡Cahnì-nínè! ¡Ni mácùtuu-ne nchìca cruz! Dandu cachí Pilatu xì nsidaa-né: ―¿A ndísá cuní-nsià cui rey xi-nsia nchìca cruz? Te nì cacachi dùtù xícusahnuma: ―Cuisì imindaa rey xi-nsi iá, divi nduú César. 
Ñàyùcàndùá, nì candisá Pilatu ñà-ndùá xícàn nècuàchìmà; nì dàndàcú-te ni cuí Jesús nchìca cruz. Dandu nì saca soldadu-yà cuàhàn-te xi-yá.
Daaní, nì sàcùnsida-ya cruz xi-ya cuàhàn-yà, te nì sàà-yà nùù iin xaan nani lunsi Calvariu. Te Gólgota nani stná lugar yucán nùù dàhàn hebreu.
Te yucán nì cachituu-tèyá nchìca cruz, mii-yá xì inga ùì stná tiàa, iin iin-tè iin iin ladu-yà, te mii-yá mahì-xí.
Daaní, nì dàndàcú stná Pilatu ñà-nì mácùtuu dìnì cruz xi-ya iin ñà-càchí: "Jesús de Nazaret, rey xi tè-raza Judea".
Dandu nì cahvi cuàhà nècuàchì ñuu mà nansa cacháˋ, vàchi lugar ndé nì chituu-tèyá nchìca cruz, yatni uun ñuu mà nduá. Te ùnì dàhàn nì tiaa palabra mà: dàhàn hebreu, xì dàhàn griegu, xì dàhàn latín.
Dandu dùtù xícusahnu-ma, nì càhàn-nè xì Pilatu, cachí-nè: ―Màsà cáchí palabra mà "Rey xi tè-raza Judea". Còó, chicá vàha tiaa-ní ñà-nì cachi uun-ne nduú-né rey xi nèhivì raza-nsì. 
Dandu nì cachi Pilatu xì nècuàchì yucán: ―Còó. Ñà-ndùá sànì tiaa, ducanicoá 
Daaní, nì nsihi nì chituu soldadu-yà nchìca cruz, dandu nì dàcuàchí-te sìcoto xi-ya nùù nsìcúmì-té. Chii chiá nì nìhì iin iin-tè. Doco cuaán nduú dùhnù quihín-yà, vàchi iin-ni cahnú nì cuàha; còò ni-iin xaan xi-ña ndé nì nsícu.
Ñàyùcàndùá, nì cacachi soldadu mà: ―Màsà dácuáchí-ndáñâ. Chicá vàha cuidàdìquí-ndà suerte sàhà-ñá cundaà ini-ndà ana nìhì xán. Pues ducán nì cuu sàhà-ñá ni cuú ndisa ñà-ndùá nì cachitnùhu nùù tutu ìì ndé cachí palabra yohó: "Nì cadasàn-té sìcoto xi entre mii-té, te nì idàdìquí-te suerte, a ver índù-té nìhì xì ñà-ndùá ndìxí". Ñàyùcàndùá, ducán nì caquida soldadu mà. 
Daaní, sàhà cruz xi-ya iín stná dihi-yá xì cùhì-nè nani stná María, divi ñahàdìhí Cleofas; te yucán iín stná María Magdalena.
Te nì xini-yà dihi-yá, te nì xini stná-yà yucán iín stná iin nècuàchì dacuahá-yá cuú cuáhà ini-yà sàhà-xí. Ñàyùcàndùá, nì cachi-yà xì dihi-yá: ―Cundehè-ní mamá, jaàn iín dèhe-ní. 
Dandu nì cachi-yà xì nècuàchì dàcuàhàmà: ―Cundehè-ní, jaàn iín mamá xi-ní. Te divi hora yucán nì nàcùndiaa nècuàchìmà dihi-yá. 
Daaní, ináhá-yâ ñà-sànì cuu ndisa nsidaa ñà-ndùá nì cachi tutu ìì, ñàyùcàndùá, nì cachi-yà: ―Xíhì tècuìí. 
Te yatni uun yucán iín iin quìdi chitu vinu nì xìò. Ñàyùcàndùá, nì quihin soldadu iin ñà-ñàhmá nani esponja, nì chihi-tèá dìnì iin vara nù-hisopo. Dandu nì chindaxin-tèá vinu mà, te nì dàcúhùn-teá nùù yuhù-yá 
nì sihvi-yá chiá. Dandu nì cachi-yà: ―Vichi ndisa sà-ìá. Te nì nàcuìndee dìnì-yá, te nì xìhì-yà. 
Dandu nècuàchì raza Judea, cónì cùní-nè ndòo nsidaa nsìi ma nchìca cruz, vàchi vigilia xi quìvì descansu nduá. Te divi quìvì descansu mà nì nacava stná iin vicò cahnú xí-né. Ñàyùcàndùá, nì ca-xicàn-nè favor nùù Pilatu ñà-nì cátnáhnù iquì naní sàhà iin iin ana itándiaa nchìca cruz (sàhà ñà-nì cùí yàchì-nè), dandu cuxio-ne nùù cruz.
Ñàyùcàndùá, nì casaà tu soldadu (ndé itá cruz), te nì casahnù-te iquìsáhà iin tiàa itúú nchìca cruz iin ladu Jesús, dandu después ingà-te.
Doco na ní tnàtuu-tè ndé itúú mii-yá, nì cundaà inì-te sànì xìhì-yà; ñàyùcàndùá, cónì sáhnù gà-te iquìsáhà-yá.
Doco iin soldadu mà, nì dàquíhvi-tè lanza xi-tè diìn tìxì-yá, te nì dàñà nìì-yá xì tècuìí.
Yùhù nì xinì nsidaájàn, teayùcàndùá nacání xì-nsiá sàhá. Te ñà-ndácuisì nduá cachíˋ. Yùhù ináhî, te cachítnùhu ndaì xì-nsiá sàhà-ñá ni cúníndísâ stná-nsià.
Cunaha-nsiá, nsidaa ñà-jaàn nì cuu xi-yá sàhà-ñá ni cuú ndisa nacua nì cachitnùhu nùù tutu ìì ndé cacháˋ: "Ni-iin iquì-yá mà-tnáhnù".
Daaní, cachí stná inga xaan nùù tutu mà, ndé cacháˋ: "Icúmí nèhivì cuni-nè mii-yá ana nì dàquíhvi-tè (càa) ìcà-xí".
Daaní, nì nsihamà, dandu nì sàhàn iin tiàa nani José nùù Pilatu. Iin nècuàchì ñuu Arimatea nduú nècuàchìmà, te nduú stná-nè iin nèhivì xí Jesús, doco chídèhé-nè, vàchi yúhî-nè tè-dava ga raza-nè Judea. Pues divi mii-né nì sàhàn nì xìcàn permisu nùù Pilatu nanihi-ne iquìcúñú-yà. Te juùn nì cachi Pilatu. Ñàyùcàndùá, nì sàhàn-nè nì nanihi-ne iquìcúñú-yà.
Daaní, nì sàà stná Nicodemo yucán, divi nècuàchì nì sàhàn ñuú visita ndé iá-yà. Te vichi nihí-né ñà-tnami nani mirra nì sàà, te dácà stnahá stná mà xì inga ñà-tnami nani áloe. Nsidaájàn cúvèa nahi òcò ùxìn kilo.
Ñàyùcàndùá, José xì Nicodemo mà, nì nanihi-ne iquìcúñú-yà nùù cruz, te nì chidùcún-néyà sìcoto finu cuxín, te nì dàquée stná-nè ñà-tnami ma, vàchi ducán nduú estilu xi nèhivì raza Judea na sácùndùxin-ne.
Cunaha-nsiá, yatni ndé nì sa-ituu Jesús nchìca cruz, yucán itá stná itnii yutnù tàtá. Te mahì yutnù mà iá stná iin cueva làcà ní sate, doco tàñáha ga cundùxin ni-iin nsìi-ña.
Te sàhà-ñá sà-ìtúú quìvì descansu xi nècuàchì ñuu mà, ñàyùcàndùá, ini cueva yucán-ní nì chindùxin-neyà, vàchi yatni nduá.

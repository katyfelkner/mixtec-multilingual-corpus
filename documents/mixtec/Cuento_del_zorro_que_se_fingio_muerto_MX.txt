Cuento xaʼa iin kiti ikuii tixáa ndi̠xiʼi
Saa ndo'o iin ti ikuii:
ndi̠ki'vi ri ini corra
nuu ñú'u nduxi sana na,
ta ikan ndíkaa ri ndi̠tuvi;
ñaa köo ndi̠kuchiñu ka ri ku'un ri.
Tá xi̠ni ri köo ndi̠kuchiñu ka tise'e ri mii ri túvi ri,
ta va'a ka sina'a ri mii ri.
Ke̱ta ri ndi̠kundu'u tuvi ri yu'u ichi ikan,
kíxaa ndi̠xi'i ta ri índu'u ri.
Köo ká'án na'a ya táku ri,
tindi̠xi'i ku ri, ká'án va na.
Iin rato lo'o ta ndi̠ya'a iin ra taa,
saa xi̠mi ra índu'u ri.
Ñaa ndi̠ka'án ini ra yaká'an na:
Va'a ni ixi taan ri kutikaa ya
nuu navali ya ná kï'in kue'e nuu na,
káchi ra. Tasaa xa'nda ra ya kua'an xi'in ra.
Ñaa ndi̠ya'a inka ra ká'an ra xa'a ixi sata ri,
ta xa'nda ra ya kua'an xi'in ra.
Na'a lo'o ndi̠ya'a inka ra
Saa ndi̠ya'a inka ra xa̱'nda ra ixi yu'u ri kua'an xi'in ra.
Ñaa ndi̠ya'a inka ra ká'an ra:
-Va'a ni nu'u ri tá xáxi ri yu'u yo -káchi ra.
Tasaa ta̱va ra ya kua'an xi'in ra.
Ndi'i kúu na'ñu ri yandi̠ka'an nda xa'a ra ta̱va ndi'i nda ya,
ta ni köo ndi̠kanda ri,
saa káa ri índu'u ri.
Ñaa ndi̠ya'a inka ra ká'an ra tava ra nima ri.
Tá ku̱ndaa ini ri ya tava ra ikan nima ri;
ta xa̱á ndíkani ini ri:
"Va'a ka ná kunu yo.
Ta ndäsa ndii ka yo mii yo,
süvi ka vi ya tava na nima yo ta ndi'i xa'a yo", ká'án ri.
Tasaa va'a ka xi̠nu ri köo ndi̠taxi ri tava ra ikan nima ri.
Cuento yó'ó kúni kachi ya;
Tá ndá na̱'a xándikuu xi'in yo ta táxi
yo xándikuu na xi'in yo,
sundi tá köo kúndee ka ini yo tuvi yo,
ñaa va'a ka kíxaá xika yo mii yo nuu na,
ta köo táxi ka yo xandikuu na xi'in yo.

SAHA NDO CUENDA CHI NDO CHIHIN CUEHE
Ihya cua nacatyi chi ndo minoo nu cuehe iyo ñayɨvɨ.
Vityi cuaha xaan nu cuehe iyo ñayɨvɨ.
Yɨhɨ cuehe cha xaan vavaha. Ña nduvaha yo cha numi ri chihin, tatú cha quehen chi yo.
Vityi yɨhɨ cuehe cha iyo ityi chata cono ñuhu yo. Ta yɨhɨ cuehe chaiyo chichi yo.
Vityi yɨhɨ yo ñahri caa ityi chata cono ñuhu yo.
Soco ityi chichi yo, iyocuehe cha xaan.
Vityi yɨhɨ yo cayu ityi yo.
Ta yɨhɨ yo uhvi chichi yo. Uhvi chata yo.
Ña chican iñi yo cachi yo xita. Uhvi chichi yo ta quee yo chihin cuehe cuan. Ta cayu ityi yo chihin
Ta nduchan yo nɨñɨ chihin Yucuan minoo cuehe cha xaan vavaha.
Ican cuehe cuan cha nañi, Tuberculosis, Ican cuan cha cuvi cuehe ityi.
Naha xaan ta chihi yo chihin cuehe cuan.
Tatu chichi yo iyo, ta suri cuehe cuan cuvi. Tatú quita yo ityi, suri cuehe cuan cuvi. Vityi cuehe cuan cuvi ri quita cuan ityi chichi yo.
Ta cuvi ri quita cuan ityi chata coño ñuhu yo. Vityi tyicuan caa cuhvi yuhu.
Naha xaan cuhvi ta nduvahi. Naha xaan cuvi tatan chii Centro ta nduvahi.
Quɨvɨ quehen cuehe cuan chii, tari ndɨhyɨ tyicuan caa quichaha quite. Ta quichaha satyahyunu ndɨthyɨ tyicuan.
Ta ña quichaha cuvi tatan chii cha ñihi. Maa maa ri ñaachiin tatan cha ñima tahan chehe cuan cuvi.
Ñihi ca cuahan nduvi cuehe cuan chii. Yucuan cuvi nu chahin Centro.
Ta quichaha cuvi tatan chii.Soco naha xaan cuvi tatan chii ta nduvahi.
Soco cha uñi yoocatuvi chihin cuehe cuan. Ta quichaha chique Centro. Uñi ca yoo cuvi tatan chii ta nduvahi.
Quita iñu yoo catuvi chihin cuehe cuan ta nduvahi. Quita minoo cuiya ta naquehen tucu cuehe cuan chii. Yucuan cuvi nu quichaha cuvi tucu tatan chii inga chaha. Quita minoo cuiya cuvi tatan chii ta nduvahi. Naha xaan cuhvi chihin cuehe cuan.
Yucuan minoo cuenda chahi chi ndo vityi coto ndo. Vityi yuhu cha yatyin ri cha noo cientu caa chicunyai ta nduvahi.
Xaan xaan cuehe cuan. 
Yɨɨ xaan ta nduvaha yo chihin. Soco tatú ma sañɨñɨ yo, ma nduvaha yo chihin cuehe cuan.
Xaan vavaha cuehe cuan. Naha xaan ta cuvi yo chihin cuehe cuan.
Ta tyicuan caa chahi cuenda chi ndo vityi saha ndo cuenda chi ndo cha cuvi ndo ñayɨvɨ chahnu. Ta saha ndo cuenda chi sehe ndo chihin cuehe cuan.
Vityi tatu quita ndɨhyɨ o cayu ityi ndo, nducu ndo cuhva ta cuhun ndo Centro. Cuhva ndo cuenda yoso caa tundoho chaha chi ndo. Ta catyi maara ñaa tatan vaha cuvi chi ndo.
Cuvi ri maando cha cuvi ndo ñayɨvɨ chahnu o cuvi ri sehe ndo. Ta suri chahi cuenda chindo vityi sanɨñɨ ndo ta cachi vaha ndo. Tyicuan ta nduvaha ndo.Ñahri caa cha chicunyaa ndo caa.
Cuvi cachi neto yaha.Cuvi cachi ndo ndɨvɨ ndɨvɨ. Cuvi cachi ndo cono. Cuvi cachi ndo quesu.Cuvi coho ndo sɨcuɨ. Cuvi cachi ndo ndutyi.
Cuvi coho ndo minoo yutyi cha nañi Protea.
Tari chihi yo chicula, tyicuan caa coho yo. Yucuan minoo yutyi cha nyee xaan tucu.
Nducu tuhun ndo Centro nya cuvi iyo.
Ta sanɨñɨ ndo tachi ndo col. Ta sanɨñɨ ndo tachi ndo rábano.
Tandɨhɨ nu yucu cuii cha chachi ñu toon ta sanɨñɨ ndo cachi ndo. Vityi yucuan cuvi cha nyee xaan ca.
Vityi yucuan ñima cha sata ndo cuvi tatú sanɨñɨ maando ta tachi ndo.
Vasɨ minoo nu chahan o minoo nu chito tachi ndo ta coso ndo.
Yucuan noo cha sacóte chi ndo vityi yucuan cha vaha cachi ndo tyi yucuan cuvi cha nyeexaan. Nɨɨ ri cuhvi ndo ta nɨɨ ri ña cuhvi ndo soco vaha xaan cha cachi ndo vityi nyee xaan nduvi ndo chihin.
IHYA MINOO TUHUN RA NDAHVI RA RA CHITO CACA MINI
Ihya cuvi minoo tuhun ra chitɨɨn tiyaca nu cuvi ndaha ndutya. Chiyo minoo quɨvɨ chahan rachihin ndaha ndutya chitɨɨn ndi tiyaca.
Ta yucuan tyi cuaha ino coo yɨhɨ, ta quichaha catyi chi ra:
¿Atu cunyeun cha catón chihin ino coo? catyi yuhu chi ra.
Ta quichaha catyi ra: Cunyei, catyi ra.
Vasɨ ca yoso ri caa cata ino cuan, cuñi maara. Chahan ndi ndaha ndutya cuan ta ndɨhvɨ noo ndi sahma tahnya ndi.
Tyicuan ta quɨhvɨ ndi chichi ndutya cuan.
Ta yuhu, tyi cha chito mal yoso caa tuhve chica chicoso noi cuahan tyandaha tyandaha ri yuhu ino coo cuan.
Cuahin ta cuahan ra chate.
Yucuan cuvi nu quichaha sanduvaha yuhu nu tyai yuhva cuan.
Chañi sɨhñɨta chitacai yuhva cuan. Ta ra cuan cha sɨɨn ri caanyaa cuvi ra.
Tyicuan ta quichaha catyi yuhu chi ra: Cuahan ɨɨn chiyo yuhu ndutya cuan.
Yuhu cuahin ɨɨn chiyo yuhu ndutya a, catyiyuhu chi ra. Vaha, catyi ra.
Tyicuan ta quehen ndi ityi cuahan ndi nu tyai cuhva cha quɨhvɨ ndi cuan.
Cha cañi ri chica ndi. Ta chaa ndi. Ta ra cuan cha quichaha ñehe ra chi ra. Yucuan quihvi ndi chichi ndutya cuan. Ta quichaha catyi yuhu chi ra:
¿Atu catón? catyi yuhu chi ra.
Jɨɨn, cata vavahi, catyi ra.
Ta quichaha catyi yuhu chi ra:
Ma cuhun con chihin. Coto ma cunyeun cha catón, catyi yuhu chi ra.
Coho yoho, catyi ra. Cua sanyee vavahi iñi vityi cuñi xain cachi tiyaca a, catyi ra.
Vaha vii, catyi yuhu chi ra. Ta cuahan ndi sacanda ndi ndutya cuan.
Ta yuhu sɨɨ nacuvi chi yuhu vityi cha chito mai yoso caa tuhve chahan.
Ta ra cuan sa ɨɨnchiyo ri candaha ra sacanda ra ndutya cuán.
Ta ɨɨn chiyo ndaha ra ñehe ra chi ra. Yucuan cuvi nu chaa ndi nu tacaa yuhva cuan. Ta quichaha catyi ra:
Cua quita yuhu ra ndahvi.
Ña cunyee mai cha cate, catyi ra.
Nyehe maun tatu yɨhɨ iñu cha cuhvon noo tiyaca cachi o ña yɨhɨ iñu.
Vaha. Yuhu ra ndahvi cua quite coto nduloque chihin cha cate, catyi ra.
Ta quichaha catyi yuhu chi ra:
Ma caca iñi yoho, catyi yuhu chi ra.
Cha nyaa cha cuvi calu ihya, catyi yuhu chi ra.
Vaha, catyi ra.
Nyehe maun yoso caa yɨhɨ iñu, catyi ra. Tyicuan caa catyi ra. Ta quita ra cuahan ra nya minoo nu ñahri cuhu, nu tuhva burro chityi ñuhu tɨ.
Maa maa ri ñiyaca ihñi caa cuan. Ta yucuan chicava ra.
Ta quichaha chityi ñuhu ra nu ñiyaca ihñi cuan. Nya cua cuichin caa ra chihin ñiyaca. Nya cua ña nucohon nuu yuhu ra ndahvi chi ra.
Ta quichaha catyi ra:
Nɨ inga ca quɨvɨ ta ma quichi mim a, catyi ra.
Tyicuan caa catyi ra. Ta ñehe ra chi ra.
Ta catyi ra:
Nya cua ñɨ tyiin ta ñahri ca nyaa cha cuenda cha ñehi chii, catyi ra.
Ta yucuan cuvi minoo tuhun nacatyi chuun vityi coton

Yùhù nduí Pedro, iin ana nì nìhì chuun ndiaha nùù Jesucristu, (te tiaí tutu yohó) nùù mii-nsiá nècuàchì sànì xìtià nihni inicutu ndéˋ ladu Ponto, ladu Galacia, ladu Capadocia, xì stná ladu Asia, xi ladu Bitinia.
Mii-nsiá nduú stná-nsià nèhivì nì nacàxin Yua-nda Dios, vàchi dècuèndè sànaha nì chitnùní ini-yà ducan. Te sàhà-ñá sànì nduhiì stná anima-nsià nì quida Espíritu Ìì xí-yá, ñàyùcàndùá sà-ìníní víi-nsiáyà vichi, te nì cuxio stná cuàchi-nsia nì quida nìì Jesucristu. Pues vichi ni cúcúmí cuáhà-nsiá gracia xi-ya, te contentu ni cúndóó stná nsidaa-nsiá.
Ansivéhé cahnú Yua-nda Dios, divi mii-yá ana cahvi stná Stoho-ndà Jesucristu, vàchi Yuamánì-yámà nduú-yá. Pues vichi sànì indehè ndàhví-yàndó ñà-nì xìhì Jesucristu (sàhà-ndà), te nì natiacu-yà; ñàyùcàndùá, vàtùni nì nacacu saa-nda ñuhìví ìì xí-yá, te vichi iá ndisa tnùndé ini xi-nda na ndoo-va-nda ñuhìví yohó.
Te ndiaha gá icúmí stná-ndà nìhìtáhvì-ndà nùù-yá. Vàchi ndè gloria iá vàha nsidaa ñà-ndiaha íì xì-ndàmà, te mà nunca sàà cusiquidiá, ni mà nunca sìvì stná, dècuèndè nicanicuahàn icumíâ cunahá.
Te sàhà-ñá nihnú vàha ini-ndàyá, te ndiaá-yàndó xì poder xi-ya, ñàyùcàndùá vàtùni nìhì-ndà salvación xi-nda; te vichi sà-ìá listu salvación mà, doco ndè sàà xìnu tiempu, dandu cundaà vàha ini-ndà (ñà-ndiaha guá) iámà.
Ñàyùcàndùá, cuàhà gá cudíì ini-ndà vichi, mate vihini sàyáha-nda cuàhà clase tnùndoho sacu tiempu.
Vàchi ducán quidá-yá sàhà-ñá cunahà claru, a xiníndísâ ndisa-ndayá, á coó, nacua quidá nèhivì xì oro, dadáà títì-néà nùù ñuhu sàhà-ñá cundaà ini-nè (a oro vàha nduá, á coó). Doco nú nihnú vàha ini-ndà Jesucristu, dandu chicá ndiaámà nùù oro, vàchi oro, mà úhì ndañuhá, doco nú iin-ni nihnú vàha ini-ndà mii-yá mate yáha-nda tnùndoho, dandu sàhà ñà-yùcán sáà-ndà ndee vàha-nda nùù-yá na quívì naxicocuíìn-yà, te nìhì stná-ndà cuàhà tnùñuhu ndiaha.
Mii-nsiá, tàñáha ga cuninùù-nsiáyà, doco cuú inì-nsia sàhà-yá; te mate có-xìní-ndàyá vichi, doco xiníndísá-ndáyâ, te cudíì gá ini-ndà ñà-ndiaha guá (quidá-yá), te ni có-sâà-ndà cachi nsihi-nda ñà-cuàhà guá cudíì ini-ndà.
Daaní, icúmí stná-ndà nìhì-ndà càcu anima-ndà, vàchi divi sàhájàn nduá nì xinindisa-ndayá.
Sànaha nìsa cahàn nècuàchì profeta ñà-ndùú razón xi-ya, nì cachitnùhu-ne nansa cuàhàn cuu xi ndohó tiempu vichi, te nìhì-ndà cuàhà gracia. Doco cuàhà gá nì nacani ini nècuàchì sahnu-ma, vàchi cónì cúndáà ini-nè nansa iá salvación icúmí-ndá nìhì-ndà tiempu vichi,
te nì cuni stná-nè cundaà ini-nè índù tiempu divi cuu nsidaájàn. Vàchi inácáá Espíritu Ìì xí Cristu ini anima-nè, te nì cachitnùhu-ya xì-né ñà-ìcúmí Cristu ndoho-ya, dandu después naquihin-ya tnùñuhu ndiaha xí-yá.
Doco después na ní dàtnúù gà Espíritu Ìì sàxìnítnùní-nè, dandu nì sàà-nè nì cundaà ndisa ini-nè ñà-màdì sàhà (tiempu xi) mii-né cáhàn razón mà. Còó. Divi sàhà ndohó nì càhàn mà, te mii-né, cuisì-ní nì cachitnùhu uun-ne. Te vichi ndè ansivi sànì nuu Espíritu Ìì xí-yá, te chindéé-yâ nèhivì (xí-yá) ñà-cachitnùhu stná-nè razón ndiaha ma; teayùcàndùá, vichi mii stná-nsià sànì xinitnùhu-nsia palabra mà. Te cunaha-nsiá, dècuèndè stná ángel xi Dios, cuní stná-nè chicá cundaà ini-nè sàhà razón mà (ñà-ndiaha guáˋ).
Ñàyùcàndùá, ni nácuàhandee ini-ndà sàxìnítnùní-ndà, te nacani sahnú ini-ndà; iin-ni ni cúníhnú vàha ini-ndà ñà-nìhìtáhvì-ndà cuàhà gá gracia na quívì naxicocuíìn Jesucristu, te cuninùù-ndàyá.
Iin-ni ni quidá víi-nda na ian quidá iin dèhe-nda tùha cunini viì xì-ndà. Te màsà nácóó-ndá mii-nda xího ndevàha-nda na ian nìsa quida-nda antes na táñâha ga cundaà vàha ini-ndà. Còó.
Nacua ìì mii-yá ana nì cana xi-nda, ducání quida stná-ndà, ni cúníhnú ìì stná ini-ndà sàhà nsidaa chuun quida-nda.
Vàchi ducán cachí Dios nùù tutu xi-ya: "ìì gá yùhù, ñàyùcàndùá, stná mii-nsiá ni cúndúú stná-nsià nèhivì ìì".
(Cunaha-nsiá), iin-ni ndeníhí Yua-nda Dios nsidanicuú nèhivì; te nacua quidá iin iin-nda, ducán icúmí-yâ nacuàha-yàndó. Ñàyùcàndùá, nsidaa ndohó nècuàchì ndácùcahan xi quìvì-yá, cuàhà gá xiñuhu yùhí-ndà, còtó mà cúdíì ini-yà sàhà ñà-ndùá quida-nda ñuhìví yohó.
Vàchi ináhá-ndá, sànì dànáà-yá sàhà cuàchi-nda, te ducán sànì càcu-nda nùù estilu nì nacoo xìì-ndà, vàchi mànìcùí chindeámàndó. Doco màdì oro ò plata nì dànáà sàhà cuàchi-nda, vàchi cuisì iñàha ñuhìví yohó-ní nduámà.
Còó, cuisì nìì ndiaha Cristu nì dànáà xì sáhà-ndà; na iin lelù còò ni-iñàha iá nì dòcò nùù Dios, ducán nì sanduu-ya.
Vàchi dècuèndè na táyôo ñuhìví sànì chitnùní ini Yua-nda Dios ñà-cuu xi Jesús ducán, doco cuisì dècuèndè tiempu vichi na xínu tiempu, dandu nì cuu ndisa xi-yá ducán sàhà-ñá (càcu-nda).
Te divi sàhà Jesús sànì nìhì-ndà nì xinindisa-nda Yuamámì-yá. Te sàhà stná poder xi Yuandiaha-yá nì natiacu-yà, dandu nì naquihin-ya tnùñuhu ndiaha xí-yá. Pues divi sàhà ñà-jaàn nì nìhì-ndà cunihnu vàha ini-ndà Yua-nda Dios, te nì sàcòo stná iin tnùndé ini ndiatu-nda nùù-yá.
Vichi sànì chindee Espíritu Ìì xí-yá, te xiníndísá-ndá palabra ndàcuisì xí-yá. Ñàyùcàndùá, sànì ndoo stná cuàchi anima-ndà, vàtùni cuu stnahá ndisa ini-ndà sàhà-ndà vichi, ñánì. Sàhámà fuerte ndisa xiñuhu cuu stnahá ini-ndà sàhà-ndà, te màsà dátiáâ úún-ndá quida-nda ducán.
Vàchi sànì nacacu saa-nda ñuhìví ìì xí-yá. Doco màdì nèhivì ñuhìví nì quìdà-xì-ndà ducán, còó, divi palabra ìì xí Dios nì quida xi-nda ducán. Vàchi nsidaa nèhivì, xíhì-nè. Doco palabra mà, nicanicuahàn cunaha-ñá nùù-ndà na ian itiácúà nicanicuahàn.
Vàchi nsidaa nèhivì ñuhìví, (yàchì nsihi-ne) nahi yùcù pastu, te nsidaa ñà-vico xí-né, (yàchì nsihi stná) nahi ita yucù; vàchi íchì yùcù, te ndáhvà stná ita-ñà.
Doco palabra sànì cachi Stoho-ndà Señor, còó, nicanicuahàn icúmíâ coa. Te divi palabra mà nduú razón ndiaha sànì cachitnùhu nèhivì xì-nsiá.
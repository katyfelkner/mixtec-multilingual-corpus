In tsa cahnu cuví cuñi tsi nyehe cuenda ndatu tsa iyó tsi nyɨvɨ, nacaa nducu ñi yóo cua cuvi tyiñu ñuu ñi
¿Náa cuvi ̱ñuu Cherán?
Tyiñu ihya cahnu xaan cuvi ̱ can tyin caahán can tsa cuvi ̱ nu cuvi ñuu nañi San Francisco Cherán, ityi cuenda Michóacan. Uvi mil uñicientu utsi uvi (2,312) nyɨvɨ ñuu can tsaha̱n cuatyi cuenda tsa tyasɨ cava ndatu tsa iyó tsi ñi.
Tsicoo̱ tɨsɨhɨ can tyin ra cumi tyiñu naha ra, ña cuñi ̱ ra naha nyehe ra tyiñu tsa tsica̱n juhva nyɨvɨ ñuu can. Nyɨvɨ ñuu can tsican ñi tsa cuhva ra naha ndatu tsa nducu ñi tsi ra cua cuvi tyiñu, tumaa iyo maa ñi, tumaa javaha̱ tsii tsaahnu ñi.
Maa ra tsahá cuenda tsi ra cumi tyiñu nyehe cuenda tsa cua nducu ra naha yóo cua cuvi tyiñu ñuu ra naha, catyí ra can naha ra tyin ña cuvi nducu ra naha yóo cua cuvi tyiñu cuhva iyó maa ra naha.
Tan tsa tacan ña cuvi cundaa tyiñu can, juvin ñi maa nyɨvɨ ñuu can tsahan nda Vehe cahnu tsa nyehé tyiñu can, tan ra ihya naha ra jandaa̱ ra naha tyiñu. Catyí ra naha tyin catyí nu artículo uvi (2), nu nyaá tsi cuvi tutu cahnu cuenda ley, yucun una (8) tsahá cuenda tsi tsa cuenda nyɨvɨ ñuu tan inga ca maa nyɨvɨ. Tyin quɨvɨ tsa ndoo̱ ñi tuhun tsa nyaá nu tutu tsa cuvi (convenio 169) tsihin nyɨvɨ tsa nyehe cuenda tyiñu jaha nyɨvɨ. Catyí tutu can tyin iyó ndatu tsi ñi tsa nducu ñi cuhva coo ñi nacaa cuñí maa ñi. Maa tyin ña casɨ cava ñi sɨquɨ ley cahnu.
Tan quɨvɨ can ndoo tyiñu tyin iyó ndatu tsi nyɨvɨ tsa coo ñi cuhva cuñi maa ñi. Tan cuñi tsi tsa jandɨhɨ ra cumi tyiñu naha ra tsa casɨ ra naha nu nducu nyɨvɨ tan ñuu can cuhva coo ñi. Tyin iyó ndatu tsi ñi tsa tsa cundaa naá iin tundoho tsi ñi.
Nda tacan tan ndi intuhun ra cumi tyiñu yɨhɨ ndaha ñuu, tan ndi ra ndaca ñaha tan ña cuvi catyi ñi tyin ña cua jatyinyee. Tyin nyaá tsi nu artículo iin (1) nu tutu ley cahnu. Tacan tucu ñi naa inga ca cuhva catyi ley iyó Ñucoohyo, tan tsa iyó inga ca ñuhu nu catyí tsi tyin ñiñi cuñi tsi tsa nacoto ra naha tan jaha cuenda ra naha tandɨhɨ nuu nyɨvɨ ñuu, tandɨhɨ cuhva iyó ñi ñu uñi.
Tan jaha̱ canaa nyɨvɨ tsa tsica̱n cuatyi, nu uhun nyaá yoo febrero cuiya 2012. Tan tsa yaha̱ nducú ñi tsi ra cumi tyiñu, nu ndu iin tandɨhɨ tsa cumi barri nu iyó nyɨvɨ, nu cuvi Cherán. Tan nducú ñi tsi ra naha cuhva iyó maa ra naha. Tan naquihin tyiñu ra naha, tan natyiso tyiñu ra naha tsi ra cumi tyiñu nañi Kéri Janaxkaticha.

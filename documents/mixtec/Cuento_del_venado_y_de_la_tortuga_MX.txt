Tyisu Isu chihin Tyaa
Minoo quɨvɨ cuan maa tyaa cuan catyí tɨ chi maa isu cuan:
—Yoho, ra tahin, ñihi xaan chinón. 
Soco yuhu cuñí cuhin minoo sɨhva chuhun. Nyehí tatu tahin chuun —catyí maa tyaa cuan chi isu cuan. Ta quichaha̠ nyehe vavaha maa isu cuan chi maa tyaa cuan.
Ta nacahán maa isu cuan:
—¿Ñáá sahun tahan yoho chi yuhu?
Soco tatu cuñún conon, cono yo —catyí ma̱a isu cuan.
—Tyaan ndu ɨɨn ri yo chaha minoo tunoo 
—catyí maa tyaa cuan.
Ta cuahan tɨ cua nanducu tɨ chi tandɨhɨ tahan tɨ cha cuví tyaa. Ndu ɨɨn ri tandɨhɨ tɨ. Ta quichaha̠ catyí maa quɨtɨ chahan sɨhva cuan:
—Tyaan cucone chihin isu, ta nyehe ndo tyi saha canaa yo. Catyí tyehe caa vatyi nyoho cutyinyee ndo chii, ta saha canaa yo.
Cunyicu ndo chica chica ri ityi. Tatu nyehe ndo tyi vachi isu cuan, noo noo ri ndo quita ndo ityi, ta catyi ndo "Cha nyai ihya" catyi ndo.
Tyicuan caa catyí tyaa cuan chi tahan tɨ. 

—¿Atu cha cuvi̠? —catyí maa isu cuan.
—Cha cuvi̠ —catyí maa tyaa cuan. 
Ta quichaha̠ cachino isu cuan chihin tyaa cuan. Soco ñihi xaan ca chinó isu cuan.
Cuhva cha cumañi ca chaa isu cuan nu nyaá, minoo yuvi, cana chaa ri minoo tyaa cuan sɨquɨ isu cuan: —Cha nyai ihya —catyí tɨ. Nducuihya ri cuñi isu cuan. —Cha cuvi̠ —catyí maa tyaa cuan. 
—Soco ñihi ca cucone nya cua nya cha tahin tyaa a —catyí tɨ. Chiin ri chino̱ tɨ. Quita̠ tucu nonga tyaa cuan. Cana̠ chaa tucu tɨ: —Cha nyai ihya —catyí tɨ.
Chino̠ tucu isu cuan suhva ca. Suri nyaá tucu nonga tyaa cuan nya ityi nuu ca. Cana chaa tucu ti: —Cha nyai ihya —catyi tɨ. 
Ndɨhɨ̠ fuerza isu cuan. Chicava̠ tɨ nu ñuhu cha ni nonga chaha tɨ ta ña cuví ca tohon tɨ. Tyaa cha chino̠ suhva chihin isu cuan nanyehe̠ tɨ tyi nduva̠ isu cuan. Ta chicunyaa̠ tɨ nuu isu cuan, ta quichaha̠ catyí tɨ:
—Vityin ndicha, ra tahin, sahi̠ canaa chuun.

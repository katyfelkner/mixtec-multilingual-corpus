Yùhù nduí Pablo, iin nècuàchì nì nìhì chuun ndiaha nùù Jesucristu, vàchi ducán nì chitnùní ini Dios sàhí nacua nì chitnùní stná ini-yà ñà-nìhì-ndà vida ndiaha nùù Jesucristu, vàchi ducán sànì cachi-yà xì-ndà.
Te vichi cásàhúì xì mii-ní Timoteo, vàchi nahi dèhemaní nduu-ní. Te xícàn tàhví nùù Yua-nda Dios xì Stoho-ndà Jesucristu ñà-nì cuáha-ya mii-ní vihi gracia, te ni cúndéhe ndahví stná-yà mii-ní. Contentu ni coo-ní quida-ya.
Nacua nìsa quida xìí nìsa xinucuachi víi-né nùù Dios, ducán quidá stná yùhù vichi, còò ni-iin falta dandoho-xi sàxìnítnùníˋ. Pues divi nùù mii-yá xícàn tàhví sàhà-ní: ndui te ñuú naquímánìˊ mii-yá sàhà-ní. Nicanicuahàn nsinúú inì mii-ní.
Mà cùì nándodí nansa nì sacu-ní daa. Yáha ga cuníˋ cundehí mii-ní, dandu ndòo vàha ini anímè.
Yùhù nsinúú stná inì nansa quida-ní ñà-siempre nihnú vàha inì-ní mii-yá, màdìá danani úún-nî nduá. Primeru nitá xi-ní Loida, nìsa xinindisá-né mii-yá, dandu después dihi-ní Eunice, te vichi stná mii-ní, ducán nihnú vàha stná inì-níyà ináhî.
Ñàyùcàndùá, xiñuhu nsinuu inì-ní nansa nì nìhìtáhvì-ní na ní chitàndòí ndahí dìnì-ní daa, te vichi cuníˋ nandudiì inì-ní quida-ní nacua nduú tàhvì-ní.
Vàchi ¿índù iñàha quidá Espíritu xi Dios ini anima-ndà? ¿A chicá yúhî-ndà quidá-yá? Còó, ñà-chicá ndufuerté anima-ndà nduá quidá-yá; te sàhà mii-yá chicá cuú stnahá stná ini-ndà sàhà-ndà, te chicá nacání sahnú ini-ndà quidá-yá.
Ñàyùcàndùá, màsà cúcáhán nûù-ní càhàn-ní xì nèhivì sàhà Stoho-ndà Señor, ni màsà cúcáhán nûù stná-ní sàhà yùhù ñà-ìéˋ vehecàa sàhà-yá. Còó. Dispuestu ni coo-ní ndoho stná-ní sàhà razón ndiaha xí-yá, vàchi icúmí-yâ chindee-yándô.
Nì dàcácu-ya anima-ndà, te nì cana-yàndó ñà-cunchicùn-ndà ichì íì-yá. Doco màdì sàhà obra vàha ni quida-nda nduámà; còó; cuisì sàhà-ñá ducán nì chitnùní ini mii-yá, te sàhà-ñá mànì gá stná ini-yà. Dècuèndè na táyôo ñuhìví, dandu nì chitnùní ini-yà ñà-cuàha-yàndó gracia xi-ya nú sànì tenchicùn-ndà Jesucristu.
Te vichi sànì tùi vate gracia mà nì quida-ya, vàchi nì quixi Jesucristu ñuhìví yohó ñà-dacácu-yàndó, te sàhà-ñá nì cundee-yá nì càcu-nda, mà sáà-ndà cui ndisa-nda. Còó. Te vichi xítià razón ndiaha xí-yá, te ducán datnúù-yà anima nèhivì ñuhìví nansa nìhì-né vida ndiaha nicanicuahàn ñà-mà nunca cui ndisa-ne.
Pues divi razón mà nì nìhí chuun cachitnùhi xì nèhivì, vàchi mii-yá, nì techuún-yá yùhù cùhìn chinahì nèhivì nsidanicuú ñuu.
Te divi sàhà ñà-jaàn iéˋ ndohí (quidá nèhivì). Doco có-cùcáhán nûìˊ, vàchi ináhî ana xiníndísê; ndahà mii-yá sànì dàyáhi mií, te ináhî iin-ni icúmí-yâ cundiaa-yà vida xi dècuèndè quìvì nasaì nùù-yá.
Dàñùhù nì dàcuàhí mii-ní, ñà-jaàn nsinuu vàha inì-ní, te màsà dámá-nîà, vàchi vàtùni chindeá mii-ní, cuisì xiñuhu ñà-iin-ni cunihnu vàha stná inì-ní mii-yá, te cuu stná inì-ní sàhà nsidaa nèhivì, vàchi ducán ndiá ìcà-ndà quida-nda nú nchícùn-ndà Jesucristu.
Sàhà poder xi Espíritu Ìì cundiaa vàha-ní palabra ndàcuisì nì nacoi nùù-ní, vàchi iá-yà ini anima-ndà.
Nacua ináhá-nî tucu sànàcání ini nsidaa compañeru-ndà ndoó ladu Asia, có-cùú gà ini-nè sàhí. Iin nècuàchìmà nduú Figelo, te inga-nèmà nduú Hermógenes.
Doco Onesíforo, còó; có-cùcáhán nûù-né ñà-ìéˋ vehecàa yohó. Ni cúndéhe ndahví Dios-nè xì stná nèhivì vehe-ne, vàchi cuàhà xichi nì quixi-ne visita, te ndiaha gá nì ndòo vàha inì nì quida-ne.
Vàchi na ní quixi-ne ñuu Roma yohó, cuàhà nì xìcanuu-ne nì nanducu-né yùhù, dandu nì ndacùhun-ne yùhù.
Ñàyùcàndùá, ni cúndéhe ndahví Stoho-ndà Señor-nè na sáà quìvì (nacuàha-nda cuenta nùù-yá). Vàchi mii-ní, ináhá vâha-ní ñà-cuàhà guá ñà-vàha nì quida stná-nè (xì-ndà) na ní sandoo-nda ñuu Éfeso.
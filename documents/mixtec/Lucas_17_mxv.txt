Ra saa ndikaꞌan Jesús xiꞌin ndia itaꞌan xiꞌin ra kachi ra saa: ―Ña ndixa ke koo va ñaꞌa ña sandaꞌvi yuvi ña sa na kuachi. ¡Ndi su ndaꞌvi ni yuvi na sandaꞌvi inka na ña sa na kuachi, saa chi vaxi kii ra ndoꞌo ni na sa Ndioxi! 2Ra vaꞌa ka va yachi na kunuꞌni iin yuu katia chee ña ndiko ñaꞌa sukun na, ra koꞌni na na ini mini, nuu ña sandaꞌvi na iin na vali ndikun sata yu, ña sa na kuachi. 
Ra kuenda ni na koo ndo. 'Tu ndia iin ñani ndo ^xa ña väꞌa xiꞌin ndo, ra na kaꞌan ndo xiꞌin na, ña na sä ka na saa. Ra tu na nandiko ini na, saa ra, na sa kaꞌnu ini ndo xaꞌa na. 
Ra vaꞌa ni uxa va ichi na sa na ña väꞌa xiꞌin ndo iin kii, ra uxa ichi saa na ndiko tu na ña kaꞌan na xiꞌin ndo kachi na saa: "Sä ka yu saa xiꞌin kun", na kachi na, saa ra xiniñuꞌu na sa kaꞌnu ini ndo xaꞌa va na ―kachi Jesús xiꞌin na.
Ra saa ndikaꞌan ndia itaꞌan xiꞌin Jesús kachi ndia saa: ―Tata, taxi ndie̱e̱ ndi ra na kandixa vaꞌa ka ndi Ndioxi ―kachi ndia xiꞌin ra. 
Saa ndakuiin Jesús kachi ra saa, xiꞌin ndia: ―Tu ña kandixa ndo ra na koo ña ta kuꞌva iyoo iin ndikin loꞌo itun mostaza, saa ra kuvi va kaꞌan ndo xiꞌin itun sicómoro yoꞌo kachi ndo saa: "Tuꞌun mii kun, ra kuaꞌan ndataan kun mii kun ini mini", na kachi ndo, ra itun yoꞌo ra kandixa va nu ndoꞌo ―kachi Jesús xiꞌin ndia. 
Saa ndikaꞌan ka Jesús xiꞌin ndia itaꞌan xiꞌin ra kachi ra saa: ―Tu ndia iin ndo ra iyoo iin ra xachiñu nuu ndo, ña taꞌvi ra ñuꞌu ndo, a kiti sana va tu ndo ndiaa ra, ra ta xa na ndaxaa ra veꞌe ndo, ¿ra a kaꞌan ndo xiꞌin ra kachi ndo saa: "Kuayaꞌa ra kunduꞌu kun kuxi kun"? 
Su käꞌan ndo saa xiꞌin ra, chi suꞌva va kachi ndo: "Savii ña kuxini yu, ra na koo nduvi kun ña kiꞌin kun kuenda xiꞌin yu ña kuxi yu ra koꞌo yu. Ra te xa na ndiꞌi saa vi ke kuvi kuxi kun ra koꞌo kun", ^kachi ndo.
¿Ra a ndataxi ndo tixaꞌvi ndaꞌa ra xachiñu nuu ndo xaꞌa ña xa ra takundiꞌi chiñu ña xaꞌndia ndo nuu ra? Su ndatäxi vi ndo ña.
Ra ta kuꞌva iyoo ra xachiñu tatu kan ke iyoo tu ndoꞌo va, ra te xa na ndiꞌi sa ndo takundiꞌi chiñu ña xaꞌndia Ndioxi nuu ndo sa ndo; saa ra na kaꞌan ndo kachi ndo saa: "Nduꞌu ra ndia xachiñu tatu ndia köo yaꞌvi ndiaa vi kuvi ndi, saa chi takua chiñu ña xaꞌndia Ndioxi nuu va ndi ke xa ndi", kachi ndo ―kachi Jesús xiꞌin ndia.
Ra saa kuu Jesús ndikaa ra ichi ña kuaꞌan chi ñuu Jerusalén, ra saa ndiyaꞌa ra ichi ña ndikaa yachin nuu ndakutaꞌan xaꞌñu Samaria xiꞌin Galilea.
Ra te ndixaa ra iin ñuu loꞌo, ra ikan ke̱e uxi tiaa ndia ndoꞌo kue̱ꞌe tiaꞌyu, ra xika ka vi xikundita ndia nuu Jesús.
Ra ndiee ka vi kana ndia ra kachi ndia saa: ―¡Tata Maestro, kundaꞌvi ini kuni nduꞌu, ra sandaꞌa kun nduꞌu! ―kachi ndia. 
Ra te xini Jesús ndia, ra saa ndikaꞌan ra xiꞌin ndia kachi ra saa: ―Kuaꞌan ndo nuu ra sutu, ra na kuni ra ndoꞌo ña xa nduvaꞌa ndo ―kachi ra xiꞌin ndia. Ra te ndakiꞌin ndia kuaꞌan ndia, saa ra ndikun nduvaꞌa va ndia xa Jesús. 
Ra te kundaa ini iin ra ña xa nduvaꞌa ra, ra saa nandiko ra nuu Jesús ra ndiee ka vi ndaꞌyu ra ña ndasakaꞌnu Ndioxi.
Ra xaa ra ndakusiti ra nuu Jesús, ra ndakundiee ra ndia nuu ñuꞌu, ra ndataxi ra tixaꞌvi ndaꞌa Jesús. Ra tiaa yoꞌo ra ra ñuu Samaria va kuvi ra.
Ra saa ndikaꞌan Jesús, kachi ra saa: ―¿A su uxi kuvi ndia sandaꞌa yu? ¿Ra ndia chi kuaꞌan inka ìi̱n ndia? 
Saa chi köo ndia nindandiko ndasakaꞌnu ndia Ndioxi, ra ra indaa ndandiko yoꞌo ra ndia nii süvi ra judío kuvi ra ―kachi Jesús.
Ra saa ndikaꞌan Jesús xiꞌin tiaa kan kachi ra saa: ―Ndakundichi ra kuaꞌan nuu ra sutu; saa chi xaꞌa ña kandixa va kun ke nduvaꞌa kun ―kachi Jesús xiꞌin ra. 
Ra saa kuu iin kii ra ndindakatuꞌun ndia fariseo Jesús kachi ndia saa: ―¿Ama ke xaa Ndioxi kaꞌndia ra chiñu nuu ña yuuvi yoꞌo? ―kachi ndia. Saa ndakuiin Jesús kachi ra saa xiꞌin ndia: ―Kii ña xaa Ndioxi kaꞌndia ra chiñu ra ndia nii ñaꞌa täxi kuꞌva nuu na ña kundaa ini na. 
Ra ni köo tu na kaꞌan kachi suꞌva va: "¡Yoꞌo iyoo ña!", a "¡Kaa iyoo ña!", kachi na. Chi xa tiañu ndo yoꞌo va xaa Ndioxi xaꞌndia ra chiñu ―kachi Jesús xiꞌin ndia.
Ra saa ndikaꞌan Jesús xiꞌin ndia itaꞌan xiꞌin ra kachi ra saa: ―Vaxi kii, ra ku̱ni̱ ni ndo kuni ndo yuꞌu, ra xaa yoꞌo, ña kixi tuku yu, ndi su küni ka ndo yuꞌu. 
Ra kii kan ra kaꞌan na xiꞌin ndo kachi na saa, "Yoꞌo íin ra ke̱e nuu Ndioxi"; a "kaa íin ra ke̱e nuu Ndioxi", na kachi na. Ra na küꞌun ndo nuu na, ra nii na ndakundïkun ndo sata na.
Saa chi kii ña nandiko yuꞌu ra xaa yoꞌo vichin, ra iin ta kuꞌva xa taxa ta ndayeꞌe ña chi nuu kanata ñuꞌu ra iin saa ndia chi nuu kita ña, saa ke kuu kii ña ndiko yuꞌu, ra xaa yoꞌo.
Ndi su xiꞌna xiniñuꞌu ndoꞌo ni yu ra kundasi ni na yuuvi yoꞌo yuꞌu.
Ta kuꞌva kuu xinaꞌa ta ndixiyo ra Noé, ke kuu tu kii ña nandiko yuꞌu, ra xaa yoꞌo vichin va.
Saa chi ta ndixiyo ra Noé, ra yuvi kan ra ndakundiee na xixi na, ra xiꞌi na, ra satandaꞌa taꞌan va tu na, ra saa kuu na ndee na saa, ndia te ndixaa kii ña ndikiꞌvi ra Noé ini barca. Ra saa kuun savi ñaꞌa ra ndixiꞌi ndiꞌi va na.
Ra mii saa ke kuu tu te ndixiyo ra Lot va: saa chi xixi na, ra xiꞌi na, ra sata na, ra ndixiko na, ra xavaꞌa na veꞌe na, ra chiꞌi na, ra sakee va na.
Ndi su te kita ra Lot ñuu Sodoma, saa ra kuun va ñuꞌu xiꞌin ñuꞌu kaꞌndi, ra xaꞌni ndiꞌi va ña na.
Ra mii saa kuu tu kii ña nandiko yuꞌu ra xaa yoꞌo va kixi yu.
'Ra kii kan, ra na ndee chi xini veꞌe, ra na kïꞌvi ka na veꞌe na, ña ndakiꞌin na ñaꞌa na; ra na ñuꞌu xachiñu iku, ra na nandïko ka na veꞌe na.
Ra na ndakaꞌan ndo xaꞌa ña ndoꞌo ña yasiꞌi ra Lot, saa chi sandiꞌi va Ndioxi xaꞌa ña.
Ra yuvi na kuni sakaku mii, ra na kan kuvi na ndiꞌi xaꞌa va; ra na xiin sandoñuꞌu mii, kuvi na kaku va.
'Ra ña ndixa kaꞌan yu xiꞌin ndo, chi nuu kuu ña ñuu te xa na nandiko yu, ra tu ndee uvi na kixi nuu ixto, ra iin na kuꞌun, ra iin na ndoo va.
Ra tu uvi na siꞌi xika ndiko na, kii na ndiko yu, ra iin ña kuꞌun, ra iin ña ndoo va.
Ra tu uvi tiaa ñuꞌu xachiñu iku, ra iin ra kuꞌun, ra iin ra ndoo va ―kachi Jesús xiꞌin ndia.
Ra te ndiꞌi xini soꞌo ndia ra saa ndindakatuꞌun ndia Jesús kachi ndia saa:―¿Ndia mii ke ku saa, Tata? ―kachi ndia xiꞌin ra. Ra saa ndakuiin ra yuꞌu ndia kachi ra saa: ―Ra xa kundaa va ini ndo chi ndia ndia ka mii nuu ndee kiti ndìì, ra ikan ke ndakutaꞌan pilo ndee va ri ―kachi Jesús xiꞌin na.


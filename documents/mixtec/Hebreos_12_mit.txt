Vichi cuàhà sàstnùhù nèhivì (sànaha) sànì nacani xi-nda ñà-ndiaha guá iá (nú xiníndísá-ndá mii-yá). Ñàyùcàndùá, xiñuhu nacoo dahuun-nda nsidaa iñàha sadí xì nùù-ndà. Ni nácóó-ndá nsidanicuú cuàchi quida-nda, vàchi ñà-yùcán nduá dacá xi dìnì-ndà. Iin-ni ni cúnchícùn viì-ndà mii-yá inii vida xi-nda; nacua quidá nècuàchì dadavá stnahá xinú carrera, ducán xiñuhu nacuàhandee ini-ndà.
Iin-ni ni cúndéhe-nda nùù Jesús, vàchi sàhà mii-yá nì quesaha-nda xiníndísá-ndá ichì-yá, te divi-ya icúmí chindee stná xì-ndà ndè cachi xìnu vida xi-nda. Te mate nchìca cruz nì ndoho-ya, doco cónì ndúlócô-yà na ní cahíchì ini nèhivì-yá ñà-nì xìhì-yà ducán, vàchi ináhá-yâ, después icúmí-yâ sàà-yà coo-ya contentu. Daaní, (mànuhù-yá gloria), te yucán nì sàcòo-ya ladu cuahá Yua-nda Dios.
Pues vichi xiñuhu nsinuu inì-nsia nansa nì cuu xi-yá, cuàhà gá nì quida quini nèhivì cuáchi xi-yá, doco nì quidandee ini-yà. Ñàyùcàndùá, nsinuu inì-nsia ñà-jaàn, còtó cucahan-nsiá mà cúndéé gâ inì-nsia, te cuhuun inì-nsia.
Vàchi ñà-ndáà nduá, cuàhà lucha fuerte sànì quida-nsia ñà-màsà cúndéé nèhivì cuáchi ma nùù-nsiá, doco ni-iin-nsia tàñáha ga cahnì-né.
Doco nacua indéhí sànì nandòdó-nsiá nansa cachí Dios nùù tutu ìì ndé cáhàn-yà xì-ndà na iin yua-nda. Pues dohó cachí-yà: Hijos míos, màsà cúñáñá-nsiâ nú náni-nsia nùù yùhù ana nduú Stoho-nsià Señor; còó, ni màsà cúhúún stná inì-nsia nú sànì sàhi-nsià iin conseju tii.
Vàchi Stoho-nsià nduí, te cuú inì sàhà nsidaa-nsiá, ñàyùcàndùá fuerza nàni-nsia, vàchi nsidaa ana sànì nacàxin ñà-cunduu-ne dèhi, icúmí-nê ñàhnì stná-nè, cachí Dios. 
Ñàyùcàndùá, xiñuhu quidandee ini-ndà na náni-nda nùù-yá, vàchi sàhà-ñá nduú ndisa-nda dèhe-ya nduájàn. Sà-ìnáhá-ndá, na cuati-nda, nsidanicuu-nda nì nìhì-ndà conseju nùù yua-nda.
Doco quìvì vichi, nú còò ni-iin conseju níhì-ndà nùù mii-yá, dandu cuní cachàmà ñà-có-ndùú ndisa-nda dèhe-ya, vàchi nsidaa ana nduú dèhe ndisa-ya, ducán quidá-yá xì-né.
Vàchi yua-nda ñuhìví yohó, nìsa danáni stná-nèndó, te nìsa cahvi-ndané. ¿Amádi chicá ndiá ìcà-ndà cundoo stná-ndà sujetu nùù Yua-nda iá ansivi, te ducán nìhì-ndà cutiacu ndiaha-nda?
Vàchi sacu tiempu nì ndòo-nda nùù yua-nda ndoó ñuhìví yohó, te nacua cudíì ini-nè, ducán nìsa danáni-nèndó. Doco mii-yá, cuisì sàhà ñà-cunduu ñà-vàha xi-nda nduá danáni-yàndó, te ducán cunduu ndisa-nda nèhivì ìì nahi mii-yá.
Pues ñà-ndáà nduá, có-cùdíì ini-ndà na hora níhì-ndà conseju; tnùndoho nduá cahan-nda; doco nú sànì yàha, te sànì sàà-ndà nì cundaà vàha ini-ndà, dandu chicá ndiaha coo vida xi-nda, vàchi chicá viì sànì sàà-ndà nacani ini-ndà.
Ñàyùcàndùá, màsà cúndóó-nsiá cuhúún gá inì-nsia na ian nì còyo ndahàsáhà-nsiá; còó. Iin-ni ni nácuàhandee ini-nsià cuníà,
micuísi ichì váha-ya nanducu-nsiá sàhà-ñá màsà túcù iin nècuàchì tàcútùha viì cacanuu nacua ndiá ìcà-né. Te nú sà-ìá iin ana tàcúndáà vàha inì-xi ducán, dandu nanducu-nsiá nansa ndufuerté anima-nè.
Ni cúndóó mánì-nsiá xì nsidaa ñanìtnaha-nsia, te ni cuáhandee stná inì-nsia cunihnu ìì inì-nsia nicanicuahàn, vàchi nú có-nìhnú íì ini-ndà, mà nunca sàà-ndà cuni-ndà nùù Stoho-ndà Señor.
Te cuidadu ni cúndóó stná-nsià còtó nandòdó-nsiá gracia xi-ya, te sàà-nsià nanduu-nsia nèhivì malu ndedúmá inì-xi, vàchi nacua quidá iin yohò yùcù dàná, ducán cui quida stná nècuàchì malu, mate imindaa-né, doco vihini cunduu-ne dañu xi cuàhà gá nèhivì.
Ñàyùcàndùá, cuidadu cundoo-nsia, còtó coo iin-nsia cùtòó xì ñahà, te ò iin ana có-ndùlócô-xì ichì íì-yá na ian nì quida Esaú sànaha. Dèhe sahnú nì sanduu-ne, ñàyùcàndùá, icúmí-nê ndutahvì-né cuàhà ñà-ndiaha ni cuí, doco nì dama-ne derechu mà sàhà cuisì iyuhu ñà-ndùá nì xixi-ne.
Te ináhá-nsiâ nansa nì cuu xi-né después, cónì níhì-né ndutahvì gá-nè ñà-ndiaha ma nùù yua-né, mate yáha ga nì cuni-nè nìhì-néà. Nì sacundahví-nè (nùù nècuàchìmà), te nì sacu fuerte-nè, doco mànìcùí gá, vàchi cónì níhì-né nansa nadama-ne ñà-ndùá sànì quida-ne mà.
Vàchi ndohó, cónì tnátuu-nda nùù iin yucù (ñuhìví yohó nacua nì quida nècuàchì Israel sànaha), vàchi yucù (Sinaí yucán), xíxàn, te iín tnúú ndúchí, có-tùínúù, te caná fuerte tàchì.
Te nì sivi stná corneta; dandu nì tiacu cáhàn fuerte mii-yá. Doco nèhivì mà, nì sacundahví-nè nùù-yá ñà-màsà cáhàn gà-yà xì-né ducán.
Vàchi mànì cúndéé gâ ini-nè quida-ne cumplir palabra nì cachi-yà. Te dohó nì cachi stná-yà: "Màsà náná-nsiá ìcà yucù jaàn, te ni quisì xí-nsiá, vàchi nú ducán, dandu icúmí-nsiâ cahnì-nsiási xi yúù, ò xì lanza".
Cunaha-nsiá, yáha ga nì cayùhí cuaá nèhivì mà na ní indehè-né nansa nì cuu. Dècuèndè stná Moisés nì cachi-nè: "Ndé quìdí cuísí ñà-yúhî güè".
Doco ndohó, còó, vàchi ichì yucù nani Sión sànì quihin-nda vichi, vàchi yucù yucán nduú ñuu mii-yá iá nicanicuahàn. Te Jerusalén Nsiaha Iá Ansivi, ducán nani stná ñuu mà. Te sànì sàà stná-ndà ndé ndoó tàcá cuàhà mil ángel xi-ya,
ndeníhí vàha-neyà. Te sànì nacuatnahá stná-ndà xì nsidaa gá nèhivì xínduu dèhe-ya, divi nsidaa ana itándiaa quìvì-xí ndè gloria xi-ya. Te sànì dàtnátuu stná-ndà anima-ndà nùù mii-yá ana icúmí nsidandaà sàhà nsidaa nèhivì, divi nduú Dios; te vichi iin-ni sàndùú stná-ndà xì nèhivì nì ndee vàha nùù-yá sànaha, doco vichi sànì nìhì stná-nè nì cundiatú ndiaha stná anima-nè.
Vàchi nùù Jesús sànì tnàtuu anima nsidaa-nda, vàchi divi mii-yá nduú ana cáhàn nihni sàhà-ndà, te nì saquin stná-yà iin tratu saa xi-nda, divi nduú ñà-nì xìtià nìì-yá (sàhà-ndà); te cunaha-nsiá, chicá ndiaha quidá nìì-yá mà nùù nìì Abel sànaha.
Ñàyùcàndùá, cuidadu ni cúndóó-nsiá ñà-màsà nácuáa-nsiá mii-yá ana cáhàn xì-ndà vichi. Vàchi nú cónì cácu nèhivì sànaha na ní cahíchì ini-nèyà na ní càhàn-yà xì-né ñuhìví yohó, dandu chicá mà cácu ndohó nú cahíchì ini-ndà palabra cachí-yà xì-ndà dècuèndè ansivi.
Na ní càhàn-yà antes, fuerte nì tnàa ñuhìví; doco vichi sànì cachitnùhu-ya xì-ndà inga palabra yohó, cachí-ya: "Inga xichi icúmî datnái ñuhìví. Doco màdì cuisì ñuhìví yohó icúmí tnàa; còó, dècuèndè stná ansivi icúmí tnàa".
Te na ní cachi-yà palabra mà ñà-inga xichi icúmí tnàa, pues cuní cachàmà ñà-ìcúmí cuxio nsihi nsidaa ñà-ndùá nì quidavàha-ya ñuhìví yohó. Doco nsidaa ñà-cuàhàn cunaha nicanicuahàn, icúmíâ ndòa.
Vàchi ñuhìví ìì ndé icúmí-ndá cundoo-nda, mà nunca ndutá. Ñàyùcàndùá, iin-ni xiñuhu naquimanì-ndàyá sàhámà sàhà-ñá vàtùni cunucuachi víi-nda nùù-yá nacua cuní-yà quida-nda, te cahvi víi-ndayá; màsà nácuìdiqui uun-nda ichì-yá,
vàchi nahi ñuhu níhi nduú-yá, te mà úhì cahmi nsihi-ya (ana cahíchì ini).
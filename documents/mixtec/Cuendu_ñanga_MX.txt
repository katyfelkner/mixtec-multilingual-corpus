ɨɨn quɨviɨ ɨɨn chuun cuijin cándee-tɨ te ñúú jáhá-tɨ ini jacu-tɨ. Yuan-na te ɨɨn sanaa-ni te ni jini-tɨ nuu ɨɨn nuni cahnu te luu caa.
--¿Nde roo cacuni chihi nuni yaha?
--achí chuun cuijin-un, jican tuhun-tɨ.
--Ruu, chi túu --achí samu.
--Suni ruu chi túu --achí tɨñi.
--Naca ruu chi túu --achí vilu.
--Máá-rí núsáá --achí chuun cuijin-un. Te ñúcúún ni chihi máá-tɨ.
Te nuni-un, ni nana viu itu-un te cuacundéé.
Yuan-na te ni jican tuhun chuun cuijin-un ni cahan-tɨ:
--¿Ndé roo cacuni chuhun nducha nuu itu yaha?
—achi-tɨ.
--Ruu chi túu, --achi samu,
—Suni ruu chi túu —achi tɨñi.
—Naca ruu túu --achi vilu.
--Núsáá te máá-rí chuhun --achi chuun cuijin-un.
Te máá-tɨ ni chuhun vaha xaan nuu itu.
Te nuu ni cana nɨñi te ni cahan-tɨ:
—¿Ndé roo cacuni scoyo-ro nɨñi?
--achi chuun cuijin-un.
--Ruu chi túu --achi samu.
—Ni ruu —achi tɨñi.
--Naca ruu, suni túu --achí vilu.
Te máá ɨin-ni-ti ni scoyo nɨñi-un te ni ndico-tɨ nuu yoso.
--¿Ndeja saha staa jiin yujan yaha?
—achi chuun cuijin, jican tuhun-tiɨtahan-tɨ.
--Ruu chi túu --achi samu.
--Ni ruu --achi tɨñi.
--Naca ruu suni túu --achi vilu.
--Núsáá te máá-rí sáha --achi chuun cuijin-un.
Te máá-tɨ ni saha staa-un te ni sichoho-tɨ nuu jio-un te vaha xaan caa staa chuun cuijin-un.
Yúan-na te ni jican tuhun-tɨ :-- ¿Nde roo canuni quee staa yaha? --achi chuun cuijun-un
--Ruu, --achi samu,
—Suni ruu —achi tɨñi.
—Suni ruu — achi vilu.
Te ni cahan chuun cuijin-un: --Túu, jinahan-ro, ma cúu, chi máá-rí ni saha, te ni saha máá ɨɨn-ri --achi-tɨ. Te ni yee ndɨhɨ-ni-tɨ.
Ni cuu. lo tuhun ja jíca cuu iso ni jaā-tɨ jahā vihncha.
Te suni hora yuan ni jaā vahu. Te ni quetáhan-tɨ jiin.
Te achí vahu jini iso: —Vina te caji-ri roo, chi xaan jihi-ri soco --achí vahu jini-tɨ.
Te ni cachi iso jini vahu: --Túu, tío, ma quee-ni-na, chi tú asun yée cuñu-na, chi chāa luli cúu-ná.
Nú cuni-ni ná quée-yo chiquɨ yáha, chi xaan vixi, te asun yáji —achi iso jini vahu.
Te ni cachi vahu: —Cuu quee-ri nusaa te nú savaha-ro.
Te ni quihin-ni iso ɨɨn chiqui ni savaha-tɨ.
Te ni cachi iso: --Ndɨca-ni yuhu-ni te cunene-ni, te ná chindee-na --achi iso jini vahu.
Te ni quihin iso ɨɨn chiquɨ lɨɨ ja ni savaha-tɨ, yuan-na te ni chindee-ti yuhu vahu.
Yuan-na te ni candija tucu vahu, ni nene nduchi-tɨ te ni juna-tɨ yuhu-tɨ, te ni chindee iso ɨnga chiquɨ.
Co naun jini máá vahu ja nasu chiquɨ lɨɨ cúu, chi chiquɨ ndíso iñu cúu.
Te onde jiin iñu ni cócó-ni vahu cuahān.
Te xaan ni jīso iñu-un onde ini yōo sucun-tɨ, tú ncháā tú nihnu-tɨ jicu-ti nɨɨ ndúhā ndaā yúan.
Te ni cujícá xaan-ni iso ni jinu-tɨ cuahan-tɨ. Ni cuu cuento.
Ni io ɨɨn chāa nání-de Nicanor. Te ni jaā de ɨɨn ñuū yóso-de cuayú-de ja náni-tɨ Alazan.
Te ndiso quɨtɨ-un ɨɨn cuchi neñu ja ni xico-de ja vaha precio.
Te cusɨɨ xaan ini-de cuahan-de, cuacuāan-de ɨɨn tana ja cuu ñasɨhɨ-de cúhü-ña, te cuaan-de sahma ja cuu sehe-de jinahan-i.
Co ichi cuahan-de te ni quetahan-de jiin mbaa-de Anastasio. Te chāa yuan ni stetuu-de Nicanor ja coho-de iin copa.
Te ni quɨvɨ coyo-de ɨɨn cantina nuü ni cachaa-de inu, ni cajihi-de, te ni caisɨquɨ-de.
Te jahā ñahan cúhu-un ni jihi-de ɨɨn copa. Yuan-na te cuahā-ga ni cajihi-de te ni canajini-de.
Te nā ni jini Nicanor ja saha-de te ni jahān-de ja cusɨquɨ de baraja.
Te ni xnaa-de xuhun ja ni naquihin-de núú ja āān cuchi neñu. Te ni xnaa-de cuayu-de ja cuu amigo-de núú.
Te jica jáhá-de cuanohon-de najīni-de te máni jica xiin-de. Te tú nā tana ni nihin-de ja cuu ñasɨhɨ-de, ni sahma ja cuu sehe-de.
Te ni naxio cuiñi-de cuanohon-de rancho.Yuan-na te jica cuu tata Wenceslao, jiin sehe tɨjáni-de, te ni quetáhan-de jiin Nicanor ni nanihin-de chāa-un ja nájīni-de.
Te ni cahān tata ñahnu-un: --Hijo mánī, ndẽhè jinahan-ro.Yaha cuu ja saha nducha xaan.
Cunu-ro jinahan-ro coto-ro ja saha nducha xaan, chi xaan-ga cuachi saha-yo ja najīni-yo.
Achí tata ñáhnu-un: —Te mā cusɨquɨ cutɨ-ro baraja, chi ja scuita-yo maa-yo jiin tahan-yo cuu. Te suni cuita-yo ja quee-yo te suni xnaa yo nuu ncháá-yo jiin taca-ga ndatiñu ja ni nihin-yo --achi-de jiin-i.
Iɨn tɨrɨɨ luli sanaa ini-tɨ jíca cuu-tɨ jahā iin yunu, te ni jungava ɨɨn ndaha yunu-un sɨquɨ suhma-tɨ.
Te ni chaa-tɨ corre cuahan-tɨ nuū naā-tɨ, chuqui cahnu.
—Naā, vāi jungava andɨvɨ --achi tɨrɨɨ luli.
--¿Ndasa ni jini-ro?
--achi chuqui cahnu jini-tɨ.
--Ni jini jiin nuū-na, chi ni jungava ɨɨn pedazo sɨquɨ suhma-na --achi tɨrɨɨ luli.
--Ná chohō, quicastuhun nuū tata cohlo nusaa --achi chuqui.
Te ni cachaa-tɨ corre cuahan-tɨ jinahan-tɨ. Te ni jacoyo-tɨ.
--Tata cohlo, vai jungava andɨvɨ --achi chuqui jini-tɨ.
--¿Ndasa ni jini-ro?
--achi cohlo jini chuqui. Te ni cachi chuqui:
—Tɨrɨɨ luli ni castuhun nuu-na —achi-tɨ.
--Te roo, tɨrɨɨ luli, ¿ndasa ni jini-ro?
--achi cohlo jini-tɨ.
--Ni jini jiin nuū-na, chi ni jungava ɨɨn pedazo sɨquɨ suhma-na
--achi tɨrɨɨ luli.
--Bueno, ná choho, quicastuhun nuū tata samu --achi cohlo.
Te ni cachaa-tɨ corre cuangoyo-tɨ. Te ni jacoyo-tɨ.
--Tata samu, vai jungava andɨvɨ —achí cohlo jini samu.
--¿Ndasa ni jini-ro?
--achí samu.
--Chuqui ni castuhun nuü-na —achí cohlo.
—Te roo, chuqui, ¿ndasa ni jini-ro?
--achí samu.
—Tɨrɨɨ luli ni castuhun nuü-na —achí chuqui.
--Te roo, tɨrɨɨ luli,¿ndasa ni jini-ro?
--achí samu.
--Ni jini jiin nuü-na, chi ni jungava ɨɨn pedazo sɨquɨ suhma-na --achí tɨrɨɨ luli.
--Ná choho, quicastuhun nuü tata ñucuii nusaa --achí samu.
Te ni cachaa-tɨ corre cuangoyo-tɨ. Te ni jacoyo ndɨcuun-tɨ nuu ñucuii.
Te ni cachi samu:
—Tata ñucuii, vai jungava andɨvɨ --achi-tɨ.
--¿Ndasa ni jini-ro? --achí ñucuii.
--Tata cohlo ni castuhun nuü-na --achí samu.
--Chuqui yaha ni castuhun nuü-ná --achí cohlo.
--Tɨrɨɨ luli yaha ni castuhun nuü-ná —achí chuqui.
—Te náá, chi ni jini jiin nuü-ná, chi ni jungava ɨɨn pedazo sɨquɨ suhma-ná --achí tɨrɨɨ luli .
Yuan-na te ni cusɨɨ xaan ini ñucuii. Te ni cachi-tɨ: 
--Ná quingoyo-yo ini yaü nuü ncháá-ri. Yuan nama-ri róó jinahan-ro --achí ñucuii jiin-tɨ
Te cájahan-tɨ, te ni quɨvɨ coyo-ti ini yaü-un.
Te ɨɨn-ni-tɨ, ɨɨn-ni-tɨ ni yee ñucuii onde jiin yɨquɨ-tɨ jiin tuun-tɨ, ja ni saha tɨrɨi xini ñáá luli. Ni cuu.
Iɨn chaa ni nani-de Cuali, ni ñavaha-de ɨɨn sehe, jica-i yucu jiin rɨɨ chi io rɨɨ-de.
Te suchi-un maní daño saha-i ndɨtahan quɨvɨ jahan-i jiin-tɨ, achi taa-i jiin-i.
Te ni cahan maa-i: --Tu naun daño saha-na chi ndito vaha-na-tɨ.
Sɨɨn ɨnga suchi saha, te mani stayahu-ni-na te ndahu-na --achi-i.
Te ni cachi-de: —Maa-ro saha cacahan ñayɨvɨ jiin-ri
te vaha-ga ndoo-ro satiñu-ro te na quihin maa-ri jiin-tɨ yucu chi suan saha-ro te sanaa te quenda ñayivi xiin ndatiñu te tɨɨn-i ɨɨn-tɨ xi quihin-tɨ vecaa, te tuu xuhun-ri nana-tɨ --achi-de jiin-i.
--Suni cuu nu cuu, chi maní cuita-na iin-na nuu-tɨ --achi-i jiin taa-i.
Te ni ndoo-i satiñu-i.
Te ni quee maa-de cuahan-de jiin-tɨ.
Te yucu-un tu ni canda-de cundii-de nuu-tɨ, ni cuita-de te ni jungoo nuu-de canchaa-de nuu-ti te tu ni jini-de ni chaa-ni numahna ni jasu-ni nduchi-de te ni quixi-ni-de.
Te rɨɨ-de cajahan-ni-tɨ daño.Te nuu daño cahiin-tɨ ni jacoyo ndajaha cuahan-de jiin-tɨ vecaa.
Te vasa ni natahu nuu Cuali nandúcu-de rɨɨ-de te tuca-tɨ chi a cajahan-tɨ vecaa.
Yuan-na te ni najaa-de vehe-de jica tuhun-de-i sanaa ni najacoyo-tɨ, achi-de jiin ñasɨhɨ-de jiin sehe-de.
Te ni candonda-ña ni cacahan-ña: —Luli-ni ɨɨn ja ni yii naun, chi ni scuita-ni quɨtɨ-un. Quindehe-ni vecaa. 
chi sanaa ni nihin justica-tɨ nde nuu cahiin-tɨ daño te cuahan-de jiin-tɨ --achi-ña jiin-de.
Te xii xii ni quihin-de ichi cuahan-de vehe municipio, te yuan ni jaa-de jica tuhun de-tɨ nuu justicia.
Te achi chaa-un jiin-de: --Nuu daño cahiin-tɨ ni canihin-na-tɨ.
Te cuandee ini-ni na ndoo ɨɨn-tɨ chi cuu-tɨ gasto nuu coo vico uhun mayo, te na nohon sava tɨ jiin-ni, chi multa ma cundee-ni chi cahu xaan ni cayee-tɨ --achí justicia jiin-de.
Te ni ndoo-ni ɨɨn rɨɨ-de te cuanohon-de jiin sava-ga-tɨ, te ni najaa-de vehe-de, cuca nuu-de nuu sehe-de jiin nuu ñasɨhɨ-de ja ni xnaa-de ɨɨn rɨɨ-de.Ni ndɨhɨ cuendu.
Yaā "Yajin Luli"
Yajin lúlí, yajin lúlí
ja yóó ñuu nuü ni chaü-ri
yajin lúlí ja lúu jáhan
xīco itā alelí
Nĩ najaā-rī ja xnáñúhú
Ichi yuxéhé ventaná-rō
Te ɨɨn yajin ndúcha
Ni jicān tahū-ri nuū-rō.
Yüán ni jāha-ró veneno
Iɨn veneno jā túhun manī inīí
Inī yajin já ni cahi
Jíín color itā luu.
Yajin lúlí, yajin lúlí
Ja yóó fíuü nuü ni chacū-rī
Yajin lúlí, ja lúu jáhān
Xīco itā alelí.
Ná cuáha jā vaha jā ni xnáa-rí
Tūhun maní já ni jāha-rī
Nuū yájin já ni cahi
Jā jáhan xīco itā alelí.

Cundoo tūha-nda
Iá iin cuehe, cuēhē dana nduá, tuberculosis nani-a.
Cuēhē ichī, cuehe cai co cüxíó, ducan cachi-nda danhan davi
Cuaha néhivī, xi ndoho cuehe yoho, ma te co cunda a ini-na nansa nani cuehe ma
Cuehe dana cachi-nda, vachi cahni-á-ndó.
Ma cuxio-ña nde cachi cahni-a-ndo.
Ma cúxíó mia.
Ini cutu ladu xi-nda ndoo nehivi ndono cuéhē yoho.
Ndoó ñúú xīcā iyúhú ga ia cuehe ñuu yucan, vachi chii ga vixin.
Doco yoho, ndisa, iá cuehe yoho, ma te na méru quésaha,
co quinhin casu-nda ña doco dana ndua.
Saha yucan ndua, cundoo tuha-nda, cundoo-nda prevenidu, ma sa tnia-ndo
vachi nsidaa nechi cuachi xi necuachi sahnu, ndoo-nda tixi peligru qui cuehe stná-ndā ndoho-nda cuehe yoho.
Ñayucandua, cahvi vaha-ni tutu yoho
te cunaha-ni nansa ia cuehe tuberculosis xi nansa quida-nda te nduvaha-nda.
¿Ndíā ndūá daquícuehe (xi)-nda?
Ña-ndua quicuehe xi-nda, cuehe tuberculosis, nduu quisi cuati.
Cuati ga-si, có tui-si cúndéhē-nda ñá-cuati gua-si.
Sólo cuichuun-nda iin aparatu nani microscopio,
da ndisa, tuí-si cúndéhe-nda ini nchica-nda nduu meru lugar nde ñuhu-si, saxi-si ñahma-nda yucan, meru ndé dita-nda tachi-nda
Ñayucandua, dava xichi cuhi nchica-nda nu ni quicuehe nda ducan. Ñuhu stna-si ini ndacua ducun necuachi ia tuberculosis xi. 
Na caí-né qudá cuéhē yo, dandu quee-si mahi ndacua ducun-né, ote-dii ne, o táchi-né, te xitia cuehe ducan, vachi ndiachi cuehe yo.
Quicuehe stna nehivi vehe nechi cuhi đava xichi. Cuehe xí néchi cūhí, vihi ni yáha nde nechi iá vāha te cuicūān-ne.
ni co naha seña cuehe ma. Co nduloco-nda ndoho-nda iin cuehe. Uhi cundaa yachi ini-nda.
Doco cuee ni cuee ni quidá yáá cuehē yoho, ma te co naha cuhi-nda doco vihi ni cucumi-nda cuehe yoho.
¿Nansa nacuni-ndā cuéhē yoho?
Indu modo cundaa caxin ini-nda divi cuehe tuberculosis quida xi nda?
Cunaha-ni, ia señaa xan.
Caí-ndā quida cuehe yo, quee ndacua ducun-nda.
Cuxin-ña doco nu ni quida yaa cuehe yo, dava xichi daca-ña xi nii.
Dava xichi caí-nda, te tixi iin o ui, o uni semana, te nduvaha-nda.
Doco ma di cuehe tuberculosis ndua jaan, coo, cuēnē cai uun ndua.
Doco nu al cucuee te cai-nda, cai-ga-nda, cuāhā yóō caí-ndā te ma cūi cúxíóá, vihi ni cuehe tuberculosis ndua.
Ñayucan nduu seña xi cuenē. Doco ia ga seña xan.
Ndoho stna-nda cuehe yoco, ma te co quida cuaha yoco.
Sacuaa, te chii ga ia yoco.
Dava xichi cana stna tē-tnīī ñuu dēndē tocō-ndā cuanhān diquī xí. Xavi mii-nda.
Na quidá chúún-ndá, yachi xávi-nda, coo ga fuerza xi-nda.
Co cu-adi ga ini-nda cuxi-nda.
Ñayucandua, cuee ni cuee ni quesaha-nda ichi-nda mā сāhnú-ga-ndā
Saha yucan ndua nani cuehe yoho 'cuehe ichi'.
Nú nī ūhī-ndā, a nū nī quee nii ini ndacua ducun-nda
dandu cundaa ini-nda ndisa, sā ni cudana cuehe, sā īá quīvī quīdá xī-ndā.
Te nu ni caná stna sī-ndūdú o táha iqui yuhu-nda o dúcūn-nda, sa ni quida yaa ndisa cuehe, grave ia-nda.
Dava xichi cuun tixi-nda quida cuehe yo, te ma cūi cúcuíān, ma te nádáá gá tatna cutatna-nda,
vāchi cuní stna tatra tuberculosis, ma di cuisi tatna xi cuéhē cūún.
Nu iá seña cuēhē-yo, ¿ndíā quida-nda?
Ni ia sena cuehe tuberculosis, te nacani ini-nda, cachi-nda, "A divi cuehe yo ndua quida xi,"
dandu chii ga vaha cunhun-nda nuu iin Centru de Salud ia Tesaha.
Yucan tava-ne iin retratu cundehe-te nansa ia ini nchica-nda, a quida cuehe yo xi-nda, a coo
Radiografía, o Rayos-X, nani retratu ma. Xichuun-te lin aparatu cāhnú.
Doco coo ni iin ñaha ndoho-nda quee radiografía yucan.
Nahian quida-nda retratar uun ni ducan ndua jaan. Co cuhi. Cuiin-nda ñúū aparatu mā, ña-jaan nduu nsidaa
Ñayucandua, nu ni canhan-nda cundaa cāxin íní-a-ndā a ndisa cuehe yo ndua, a coo, dandu canhan-nda Centru de Salud,
chiyahvi-nda ña-ndiaa iin radiografía, te quea.
Ma yahvi guá-ñā.
Te nu ndoó ña-cuati, ia stna modo cundaa ini-nda quīdá cuéhē yō, a coo
Ia iin prueba tii nani prueba de Mantoux.
Ña-cuati táñaha ga caca uxin ui cuia,
Coo ni iin ñaha cuu xan te cundaa ini-nda, a ia cuehe a coo.
¿Nanga cutatna-nda?
Dinhna, coo tatna xi tuberculosis, ni ga ia. Saha, yucan, nu sa xihi nehivi.
Doco vichi sa ni tui iin tatna, vatu ni nduvaha-nda, mā cúí-ndá quida cuehe yo.
Ña-yucandua, ma sa cu-uun ini-nda.
Doco xiñuhu nácúní-ndā indu cuehe quida xi-nda, te nu cuehe tuberculosis ndua,
dandu coco-nda pastilla, ducun-nda iqui, te nsiquivi cuxi-nda vitamina o alimentu yaha.
Sa cutatna-nda, ña-chii ga ndiaa nduu-ña coco-nda pastilla nsiquivi nsiquivi.
Necuachi quida tatna xi-nda, mii-ne, cachi-ne nadaa pastilla coco-nda.
Na xixi-nda comida coco-nda pastilla xi tecuii
Vātū ni cuxi stna satu-nda, doco mā sā cúmánī alimentu vaha nuu-nda
Nduchi, cuihi, si-tichi, iquin, cuñu, nsivi, lechi, sIcāvā vídī, sīcuaa, ndocō tnūū, nsidaa ña-jaan cuxi-nda te caxi-nda.
Ma di puru dita xí íīn; ma saa ña-jaan ndundee ini-ndo
Cuni stna ña-cutiacu-nda chii ga fuerte.
¿A cuni ii-nda na cútátná-ndá?
Cuēhē yōhó, có xīñūhū cúní íī-ndā, ma te ni coho-nda tátnā, vātu ni cuxi-nda nsidaa clase ña-cutiacu-nda.
Dava xichi cuhi-nda cuehe có xicān ini-nda cuxi-ndā te xavi-nda. Nu ducan ndoho-nda, vitamina nduu ña-cumani.
Vatu ni cuiin-nda-ñá nuu doctor.
Doco nú mā сōō tuni, chii ga vāha cuxi-nda alimentu vāha, vāchi ñuhu stná vitamina ñūū na-cutiacu-nda.
Cuaha vitamina icúmí nsivī
Ñayucandua, iin ni ndua cuxi vāha-nda o ña-cuiin-nda vitamina.
Te nu nechi ñaha ni cunduu nechi cuhi,
te ñuhu stna mee xi-ne, ma sa yuhi-ne coco-ne pastilla, ducun-ne iqui, cuxi vaha-ne.
Nu ndoho-nda cuehe tuberculosis yo, ma sa quida chuun cuaha-nda. Ma sa cuu-nda desvelar. Nu ducan ni quida-na chii ga yachi cudana cuehe yo.
Chii ga vaha quetatu cuaha-nda, cudu vāha-nda, te ducan chii ga ma uhi candiaa cuehe yo.
¿A caní tiempu cuni-u, te nduvaha-nda?
Dava xichi ma uhi gua cuxio cuehe tuberculosis yo.
Uni, a cumi, a unhun yoo coco-nda pastilla nsiquivi te ducun-nda iqui cada cachi necuachi quida tatna xi-nda.
Doco dava xichi chii ga cuea, dende dava cuia cunia cutatna-nda. Dende iin cuia, niin cuia dava cunia dava xichi. 
Doco ma sa cu-uun ini-nda, te ma sa nacoo-nda ña-cutatna-nda, coco-cueyaa-nda pastilla nsiquivi.
Xiñuhu cucumi-nda paciencia, vāchi cuehe yo, ma cuxio yachi-ña.
Ña-nduá quida-nda sánā ñá mā sā cuítīa ga cuēhē
Co cuni-nda cuitia cuehe tuberculosis. De por sí, cuehe xícān ndua.
Có cuni-ndā quicuehe stna nehivi vehe-nda a ñani tnaha-nda.
Ñayucandua, ma sa cásí néchī cūhi tē-dīí-nē ndé ni nī cui, vāchi ñuhú quisi cuati dana nua, te daquicuehe nehivi dava ga, 
vāchi nú ni ūhī te-dīá-nda, te nu cadu a nu caí-nda chii ga vāha dadahvi-nda yuhu-nda xi iin pañuelu tutu, o sí-coto, te ducan cadi-ndā táchi-ndā, vāchi nú ndoho-nda cuehe yo te cadú-nda a caí-nda, ndávā gota cuati té-dīí-ndā te ñuhu stna quisī dāná nūá.
Parte, coo coho xi traste xl nechi cuhi, te parte coo coho xí nechi vaha
Dinhna ndoo cohō xi nécuachi ndoo väha dandu ñá xi nechi cūhí. Ndoo vii cōhō, cuchara, posillu, nsidaa ña-xichuun néchí cūhí.
Na nsihi cuxi nechi cuhi, chii ga vaha dacuida-nda tecuii dandu daquee-nda traste xi-ne yucan te ducan cui quisi dana.
Nechi ndiaa xi nechi cuhi, icumi-ne ndaha vii stna-ne xi nama. Saha cuehe yo, chii ga vaha ndaha-ne xi nama ma di ña-ndaha-ne xi alcohol
Ña-ndua di saha xi ia vaha cutatna-nda vichi vichi
Doco nu ni cundiatu-nda, ma cutatna-nda, ducán cudana ndisa cuehe yo, dava xichi coo ga tatna xan,
sólo xi Dios ia tatna xan.
Ñayucandua, chii ga vaha ma sa dayaha-nda cuéhe yo, vachi nú laca ni quesaha cuene yo, chii ga ma uhi nduvaha-nda.
Doco nu sa cani quivi quida cuehe yo xi-nda, dandu chii ga cuee-ndā ndúvaha-nda, chii ga cani quivi cunia cutatna-nda
Te nu sacu quivi ndoho-nda cuehe yo, dandu sacu quivi cunia, te nduvaha-nda.
Dava nehivi, cōō cuehe tuberculosis quida-xi-ne, ia vaha-ne. Doco yuhi-ne, a ma tnii cuehe yo mii-ne, canhan-né. Nechi yohó, chii ga vaha cunhun-ne nuu doctor, te cuu-ne vacunar,
vāchi ia modo cuu-nda vacunar, dandu uhi quicuehe-nda cuehe tuberculosis.

Iin-ni ni cuú stnahá ini-ndà sàhà-ndà na ian iin-ni ñaní xínduu-nda.
Màsà nándodó-nda coo manì ini-ndà xì nèhivì cóyo vehe-nda, vàchi dava nèhivì, ndè stná ángel xi Dios nì dàyáha-ne vehe-ne, te cónì cúndáà ini-nè.
Te xiñuhu nsinuu stná ini-ndà compañeru-ndà xíndiadi vehecàa; te ducán quida-nda cuenta na ian cutnáhâ stná-ndà xì-né ndiadí-ndà. Te nú quidá quini nèhivì xì dava ga compañeru-ndà, dandu cundehè ndahví stná-ndà nècuàchìmà, vàchi na nèhivì nduú stná-ndà, te vihini cuu stná xì-ndà ducán iin quìvì.
Daaní, xiñuhu quida tnùñuhu stná-ndà xì nècuàchì vehe-nda. Màsà quídá-ndá ni-iin falta xì inga nèhivì. Vàchi iin castigu fuerte cuàha Dios ana nchícùn xì ñahà, te ò ana cáhàn xì nècuàchì có-ndùú nècuàchì vehe-xi.
Màsà xího-nda cucumi-nda ñà-cuìcà ñuhìví yohó. Nacua sà-ìcúmí-ndá, xì ñà-jaàn-ní ni cúndóó-ndá contentu, vàchi sànì cachi-yà: "Yùhù, mà nunca nandòdí mii-nsiá. Mà nunca nacoo nihni mii-nsiá".
Ñàyùcàndùá, vàtùni càhàn ndee-nda, cachí-ndà: Divi Stoho-ndà Señor nduú ana chindéé xî. Mà yúhîˋ, vàchi còò ni-iñàha cui quida nèhivì xìˊ. 
Daaní, xiñuhu nsinuu stná inì-nsia nècuàchì nìsa idònùù nùù-nsiá antes, divi nècuàchì nìsa dacuaha-xi-nsiá palabra ìì xí Dios. Xiñuhu nsinuu ini-nsià nansa nìsa quida viì-né vida xi-ne, te iin-ni ni cúníndísâ stná-nsià nahi mii-né.
Cunaha-nsiá, iin-ni iá Jesucristu, dècuèndè sànaha xi vichi, te nicanicuahàn.
Màsà cuáha-nsia chiyuhù nèhivì-nsiá ñà-cunchicùn-nsià inga ichì có-ìnáhá-nsiâ, vàchi cuàhà ichì tùcù iá chináhá-nè; cuàhà gá ichì tàcùní-ndà iá. Doco ndohó, chicá vàha cuisì gracia xi mii-yá ni cúníhnú ini-ndà, te ndufuerté anima-ndà, màdìá cunchicùn-ndà iin ley cachí sàhà cuisì índù comida cui cuxi-nda, vàchi nèhivì nacání guâ inì-xi sàhámà, còò ni-iin ñà-vàha xi anima-nè tavá-né.
Dùtù xinúcuáchí veheñùhu (xi raza-ndà, itiácú-nè ñà-ndùú promesa xi nèhivì). Doco ndohó, iá stná promesa xi-nda, (divi nduú Jesús); doco nècuàchì veheñùhu ma, còò derechu xi-ne nìhìtáhvì-né ni-iñàha nùù mii-yá.
Vàchi quisì nduú promesa sáha-ne veheñùhu ma, xítià nìì-sí, dandu nihí dùtù-ñà sáhàn ndé nduú lugar chicá ìì, te quidá-néàmà presentar sàhà cuàchi nèhivì. Doco iquìcúñú quisì mà, còó; ndè fuera ñuu icúmíâ coca.
Pues divi ducán nì cuu stná xì Jesús sàhà-ñá nìhì nèhivì ndoo ndisa cuàchi-ne sàhà nìì-yá. Vàchi fuera ñuu nì ndoho stná-yà.
Ñàyùcàndùá ndohó, iin-ni ni cúnchícùn stná-ndàyá, mate icúmí-ndá nacoo-nda ñuu-ndà, te cahíchì ini nèhivì-ndó nacua nì quida-ne xì mii-yá.
Vàchi ni-iin ñuu iá ñuhìví yohó, mà cúndúá ñuu-ndà nicanicuahàn. Còó, iin ñuu quesaa quìvì vàxi xi-nda nduá ndiatu-nda.
Ñàyùcàndùá, nicanicuahàn ndiá ìcà-ndà ndenihi vàha-nda Dios sàhà ñà-ndùá nì quida Jesús. Vàchi na iin ofrenda xi-nda nùù-yá nduájàn na ndácùcahan-nda quìvì-yá, te naquímánì-ndàyá.
Daaní, màsà nándodó stná-ndà quida-nda obra xì ñanìtnaha-nda, te chindee stnaha-nda, vàchi ñà-jaàn ndisa nduú promesa cudíì ini-yà sàhà-xí.
Nsidaa ñà-ndùá cachí nècuàchì idónuu nùù-nsiá, cunini-nsia, te cundoo-nsia sujetu nùù-né; vàchi inúù-né nùù-nsiá sàhà ñà-cunduu ñà-vàha xi anima-nsià; te icúmí stná-nè nacuàha-ne cuenta nùù Dios sàhà nsidaájàn. Ñàyùcàndùá, cunini-nsianè sàhà-ñá cudiì ini-nè quida-ne chuun ma, te màdìá dacúhúún ini-nsiànè; vàchi nú ni cúhúún ini-nè quida-nsia, mà cúí cunduamà iin ñà-vàha xi-nsia.
Càcàn tàhvì-nsiá nùù Dios sàhà-nsí, vàchi ináhá-nsî còò ni-iin cuàchi dandoho-xi-nsí, te iin-ni cuní-nsì quida viì-nsí nsidanicuú tiempu.
Ñàyùcàndùá, sacúndáhvîˋ nùù-nsiá ñà-nì cácàn tàhvì cuáhà-nsiá sàhí sàhà-ñá chicá yàchì cui nasaì ndé ndoó-nsiá.
Ndiaha gá ndoo-nda ñuhìví quidá Yua-nda Dios, vàchi sàhà-ñá nì xìtià nìì Stoho-ndà Jesucristu, ñàyùcàndùá nì saquin Yuandiaha-yá iin tratu saa xi nèhivì, te nduámà iin palabra mà nunca nsihi, vàchi mate ní xìhì Jesucristu, nì natiacu-yà nì quida Yuamánì-yá, te nì sàà-yà nì sàcùnduu-ya Pastor ndiaha xi-nda.
Te vichi cahnú gà Dios ni sáà-nsià nìhìtáhvì-nsiá nsidanicuú ñà-vàha xi-ya sàhà-ñá cui quida-nsia cumplir ñà-ndùá cuní-yà quida-nda; vàchi nú ni nácuàhandee ini-yàndó (xì poder ndiaha) xí Jesucristu, dandu vàtùni quida ndisa-nda ñà-ndùá cudíì ini-yà sàhà-xí. ¡Ansivéhé cahnú-yá nicanicuahàn! Amén.
Yùhù sacúndáhvîˋ nùù-nsiá, ñánì, màsà cúdúchí inì-nsia sàhà conseju tii sànì tiai nùù-nsiá yohó, vàchi iin ùì-ni palabra nduá.
Cunaha-nsiá, sànì quee ñani-ndà Timoteo vehecàa. Te nú ni quésáá yàchì-nè ndé iéˋ yohó, dandu cutnahá-nsí sàà-nsì ndé ndoó-nsiá.
Cásàhúì xì nsidaa ana idónuu nùù-nsiá, cachi-nsià xì-né. Te cásàhú stnáì xì nsidaa gá nèhivì xí Dios. Daaní, nècuàchì ladu Italia cutnáhá-xî yohó, cásàhú stná-nè xì-nsiá.
Te nsidaa-nsiá, ni cúcúmí cuáhà-nsiá gracia xi-ya. Sà-ìá.
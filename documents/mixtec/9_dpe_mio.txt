Ñi naquihin ndaahvi tsi nyɨvɨ ñuu tun naa cua cuvi tsi ñi tan naa cua cuvi ñuu ñi tan ra nyehe tyiñu cuenda tsa nducu nyɨvɨ yoo cua cuvi tyiñu ñuu ñi
Tan cuiya tsa yaha̱ yo ihya, ra nyehé tyiñu cuenda tsa nducu nyɨvɨ yóo cua cuvi tyiñu ñu uñi, cuaha xaan cuahan tsahnu tyiñu jaha ñi, tsa jahá cuenda ñi ndatu tsa iyó tsi nyɨvɨ tan tsi ñuu ñi. Tan jaha vaha xaan ca ñi cuenda nacaa cua cutuñi nyɨvɨ, tun cua cutuñi ñi cuhva iyó maa ñi. Tan jatyinyee̱ xaan tsa tyehen javaha̱ ñi tyin jaha̱ xaan ñi cuenda tsa cuatyiñu nyɨvɨ ndatu tsa iyó tsi ñi, tan tsa quita vaha can. Tan juvin ñi jaha̱ cuenda tucu ñi ndatu tsa cuvi cunañi nyɨvɨ o tsa cuañi ñuu nacaa cuñí maa ñi. Tan inga tucu tsa javaha̱ ñi yacan cuví tsa nyehé ñi tsa cundaa tsa jahá cuenda ñi ndatu tsa iyó tsi nyɨvɨ tsa cuvi cutuñi vaha ñi, tan tsa coo yóo cua naquihin ndaahvi tsi ñi nu cua cutuñi ñi ityi nuu nyɨvɨ.
Tan iin cuhva tsa javaha̱ ra nyehé tyiñu cuenda tsa nducu yo yóo cua cuvi tyiñu, tsicoo̱ ra naquihin ndaahvi tsi nyɨvɨ tsa cuenda nyɨvɨ ñuu. Tyin tacan tan ña yɨɨ cua cundaa náa iin tsa cua cuvi tsi ñi. Tan inga tucu tyiñu cua nyehe ra naha yacan cuvi tsa janaha ra naha tsi nyɨvɨ tyin inducu ñi taahán tsi cutuñi ñi, iyó ndatu tsi ñi nducu ñi yóo jatyinyee tsi ñi. Tan yóo jacoto tsi ñi cuhva iyó tsa nducu tsi ra cua cuvi tyiñu ñuu. Cuñí tsi coto ñi tyin ña taahán tsi tyahvi ñi tun iin ra cua jatyinyee tsi ñi cuhva cuenda ra nacaa taahán tsi javaha ñi. Tan taahán tucu tsi nacoto ñi tyin catyí ley tyin taahán tsi coo iin ra cua jatyinyee tsi ñi tun ña tsitó ñi sahan, iin ra cuví caahán yuhu caahán ñi tan nacoto ra cuhva iyó ñi. Ra naquihin ndaahvi naha ra uvi tyiñu nyehé ra naha: tsa cuhva cuenda ra naha tsi nyɨvɨ tan tsa naquihin ndaahvi ra naha tsi ñi tumaa catyí maa ley.

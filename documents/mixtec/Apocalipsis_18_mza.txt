Ta ora yā'a ña kūu takan, tajan ndē'i inga tuku tati ña jàkuu tiñu nuu Ndioo ña vàchi nuu yi iti' andivi chi'in kua'a' ndatu yi ña endee ndōtacha ma nuñu'u' ñuñivi jā'a ña nduva'a tacha yi.
Tajan te'en kānachaa ni'i yi: ¡Cha kēkoyo ñuu ka'nu nàni Babilonia! ¡Ndicha ña cha kēkoyo yi! Vitin va cha ndākuu yi mamaa ve'e nuu kuàkundii xe'e kua'a' nuu tati xaan, ta nuu ìyo mamaa taka saa kini takua kùu chii chi'in inga kiti xaan ndia. 
Vati juu yi jātivi yi tandi'i ma ndian ìyo ma ñuu kandii nuu yi, ta tandi'i inga ma ndian ìyo ma nuñu'u' ñuñivi, chi'in ma ndixi ña jākanaa ma ña'a tondo cha'a' ma ña kini jà'a na chi'an. Ta nda ma ndra kùu rey ña ìyo nuñu'u' ñuñivi, kī'vi ndra chi'an. Ta ma ndra kuà'an kuaxiko ña ìyo ma nuñu'u' ñuñivi, ma ñuu Babilonia ikan, ndōkuika ndra jà'a ma ña'a tondo ikan, ti ya'a kua'a' jāta ña nuu ndra chi'in ma xu'un' ña jākanaa ña ndia kàti yi. 
Ta juuni iti' andivi chīni̱ ma ña kà'an ma Racha'nu Ndioo, ta te'en kà'an ra: ―Tandi'i nda ndyo'o ña kùu ñivi̱, na kee ndo ma ñuu chiña, koto küta'an ndo chi'in na ta indukuni jà'a ndo kuati takua jà'a na ti tu ja'a ndo takan indukuni ni nde'e ndo tundo'o takua ni nde'e na tundo'o ndia. 
Vati ma kuati ña jà'a ma ndian ìyo ñuu ikan, nduva'a cha ndokua'a yi, ña ndava cha chāa yi ma nuu ìyoi iti' andivi, ta cha ìyo tu'vai jakutuni̱ na cha'a' ma kuati ña jà'a na.
Yakan va na ku'va ndo nuan juuni ma ña kini ña chā'a ña nuu ma inga ñivi, ta uvi cha'a' ga, na jande'e ndo ma tundo'o ña, takua jānde'an ma tundo'o ma inga ñivi. Ta uvi cha'a' ga na jakanuu ndo ma ndixi xaan, ikan na ndakuu xaan ga ra', ta ku'va ndo ra' ko'o ña indukuni takua jā'a ña ma ora jākanuu ña ra' ta chā'a ña ra' nuu ma inga na. 
Ta juuni na jande'e ndo tundo'o ña ta nda'yu ndoo ña, cha'a' ma ña jā'a ña ña ya'a kutayian ña jāndokuika ña chi'in juuni maa ña, vati te'en chànini ña chi'in ma chinitunian: "I'ya nàndi̱ takua nandi iin ma ña kùu reina, vati yu'u yöve ña nda'vi kùi ta ni töve ni nde'i tundo'o", takan chàninian. 
Ta cha'a' yakan kùu yi ña tichi iin kivini, nduva'a ka'nu tundo'o ni nde'e ma ña kùu ñuu Babilonia, ti ni koo tuxa'ini chi'an, chi'in tama', ta kùvi ñivi meru ña, ta ni kuaku ndioan cha'a' ndian cha chī'í, ta ni kayuan. Vati ma Racha'nu Ndioo ra ya'a ìyo ndatu, nduva'a ka'nu ra kùu ra, ta ni jakutuni ra ña cha'a' ma kuatian. 
Tajan ma ndra kùu Rey ña kī'vi chi'an ta ndōkuika ndra jà'a ma ña kuika ña, va ora ni ku'va ndio ndra kuenda ña tā'an chi'an ora nde'e ndra ma ñu'ma nuu kàyu ña, ni kuaku ndra ma cha'a' ña.
Ta ndrakan ni jachika ndio ndra ndra ma nuu ndè'an tundo'o, ti ya'a ndasi ndra. Ta te'en ni ka'an ni'i ndio ndra chi'in ma tu'un i'ya: ―Yo'o ñuu ka'nu Babilonia, ¡nda'vi ta'un ña ya'a ndè'un tundo'o chi'in ma ñiviun!, vati tichi iin orani kūu yi ña ndī'un jà'a ña jākutuni Ndioo ñu̱n. 
Tajan nda ma ndian chā'an chāxiko ma ñuu ka'nu ikan, juuni ni kuaku na. Ta ni kindoo nda'vi na cha'a' yi, cha'a' ña tüva ni koo nï'iin ndian kùu jata ndatiñu nuu na.
Ti taji'na ma ñuu Babilonia ikan jāta na kua'a' oro, plata, yuu vii, yuu tacha, ta ja'ma ya'a va'a, ña kuva'a chi'in linu va'a, chi'in ma ja'ma seda, ña kùu ma color ndaa chi'in ña kua'á ndia, ta chi'in tandi'i nuu ma vitu ña ya'a vii cha'an, ta tandi'i nuu ma ña kuva'a chi'in run, ta chi'in ndatiñu ña kuva'a chi'in nu'u kiti, ta chi'in ma kaa bronce, ta ma kaa vee hierro, ta chi'in ma yuu ña nàni marmol ndia.
Ta juuni jāta na kua'a' karia ma yukú ña ya'a vii cha'an, ña chàchi yo ta ña töve chàchi yo, takua kùu ma kanela ta ma xiko kutu, xiko takuii xiko, chi'in yukú nàni mirra, olíbano, vinu, cete, ta yuti ña ya'a va'a, chi'in trigu chi'in kua'a' nuu kiti ña chìso karia, ta mvechala, ta kuayu, ta kareta, chi'in nda ñivi kùu musu ña jāta na ndia.
Tajan ma ndian xìko ikan, te'en ni ka'an ndio na chata ma ñivi ìyo ma ñuu ikan: ―¡Cha tüva ìyo ndo kuenda jata ndo ma yukú ya'a va'a chi'in chiti chàcho ña chàta'ani ndo niku! Vitin ndicha kuii va cha kēnaa ndi'i ndio ma xu'un' ndo chi'in ma ña kuika ndo. Tüva ni ni'i ndo yi inga cha'a'. 
Vati nduva'a ndōkuika ma ndian chā'an chāxiko ma ndatiñu takan ma ñuu ikan niku, va vitin cha jāchika ndio na na, cha'a' ña ndasi na ndè'e na ma tundo'o ndē'e na ti koto tä'an na kua tā'an ndiakan.
Tajan chi'in ña nda'vi kùuni na, ta chàku na, te'en ni ka'an ndio na: ―¡Nda'vi ndo! ¡Nda'vi ndo, ndyo'o ñivi ìyo ñuu ka'nu chiña! Vati ndyo'o kùu ndo ndian chàku'un ja'ma nduva'a va'a ta vii niku, takua kùu ma ja'ma ña kùva'a chi'in linu ña nduva'a va'a, tava kùu ma color ndaa, ta color kua'á, ta ndòva'a ndo chi'in mamaa oro, chi'in yuu tàcha, ta yuu nàni perla. 
Vati tichi iin orani ña cha ndī'i ndisaa ma ña kuika ndo. Takua kùu ma ndra capitán ma varku, chi'in ndian kàcha'an tichi run, ta chi'in ndian marineru ña chàkunuu jakuenda, ta inga tuku ma ndian kìin ña chàkunuu tichi ra', ndisaa ndiakan cha jāchika na na ñuu ikan, cha'a' ma ña tā'an yi. 
Ta ora ndē'e ndio na ña kèe ma ñu'ma nuu kàyu ma ñuu ikan, tajan te'en kānachaa ndio na chi'in tu'un i'ya: ―Nï'iin ñuu na küu jandoinduku yi ma kua ka'nu yi chi'in ma ñuu i'ya niku ―kàti na. 
Takan kūu tajan chōso ndio na yuti xini na, jà'a ña ya'a nda'vi kùuni na, ta kachaku na kà'an na ma tu'un i'ya: ¡Nda'vi ta'an ma ñuu ka'nu i'ya ña chi'in ña kuika yi! Jāndokuika yi tandi'i ma ndian ìyo varku ma tichi tañu'u, tichi iin orani kùu yi ña ndī'i yi naa jà'a ña jākutuni Ndioo yi, 
Yakan va ndyo'o ndian cha ìyo andivi, ta ndyo'o ndian kùu ñivi ií nuu Ndioo, ta ndyo'o ndian kà'an chi'in tu'un yu'u Ndioo, chi'in ndyo'o ndra kùu tatun Jesuu. Tandi'i ndo na sii kùuni ndo ti cha'a' ña jàti'ini na chi'in ndo kùu yi ña jānde'e ma Racha'nu Ndioo tundo'o ma ñivi ñuu ikan, ta jākutuni ra na. 
Takan kūu tajan iin ma tati ka'nu ña jàkuu tiñu nuu Ndioo, kāni'i yi iin yuu ña nduva'a ka'nu takua ka'nu iin yuu kuenda mulinu, ta ora jākuita yi yi ma tichi tañu'u te'en nāka'an yi: Takua tā'an yuu ka'nu i'ya ña ndī'i nuu yi, kua ikan ni ndi'i nuu ma ñuu ka'nu Babilonia, ta tüva ni nde'e na yi inga cha'a'. 
Vati na tüva ni kata na yaa chi'in arpa ma nuu ìyoun, ni chi'in tuvilu, ni chi'in yutun tivi, ta töve ni koo nï'iin ndra jàtiñu ma nuu ìyoun, ta ni ma ña kàyu ja'a ma yuu ka'nu kuenda mulinu ndia. 
Na tüva ni ndotacha ja'a nï'iin nuu ma ñu'ú ña tìin nuu ìyoun, ta ni ma ña ni'i jà'a ma nuu ìyo viko tanda'a. Vati ma ndian xiko ña kìchi ñuu̱n kùu na ña ya'a ìyo ndatu na ma nda nuu ni kuuni ma nuñu'u' ñuñivi niku, va tava maun tüvi va'a jā'un chi'in ma ña jā'un ña jānda'viña'un ma ñivi kīchi ma ninii ka'nu ma nuñu'u' ñuñivi chi'in ma tu'un kui'na ña jà'un chi'in na. 
Va taku ndyo'o ndian ìyo kuenda ñuu Babilonia,

Daaní, nì nsihi ñà-jaàn, dandu nì xinì mànuu iin ángel ansivi vàxi-ne. Iin ángel dandacú nduú-né, te nanchíi fuerte ñuhìví ñà-yéhè guá-nè.
Te nì ndàhì ndee-né, cachí-nè: ―Sànì ndañuhu dahuun ñuu cahnú Babilonia. Te vichi cuisì ñà-malu xíndoo yucán, cuisì espíritu ía quini, vàchi sànì nanduu lugar yucán nahi nchihò nsidanuu laa sìquini.
Vàchi ndè nùù ñuu mà (nì quesaha cuàhà estilu sìquini nì cutùha nèhivì nsidaa gá ñuu, te nì quida-ne nahi ñahà malu mà), na ian iin-ni sànì xihi-ne xì-ñá, te xíni stná-nè. Daaní, cuàhà stná rey ndoó ñuhìví, nìsa xi-ìa stná-nè xì ñahà mà. Te nèhivì nacuíín, te nadíco, sànì cucuica cuàhà stná-nè sàhà ñà-sìquini vico nì xiin nècuàchì ñuu mà. 
Dandu nì tiacuì iá ana cáhàn ansivi inga xichi, te dohó cachí-yà: ―Nsidaa nsiohó nèhivì-xí, caquee-ndá nùù ñuu sìquini jaàn sàhà-ñá màsà quídá stná-ndá cuàchi na ian quidá vecinu xi-ndá jaàn, dandu mà níhì stná-ndá castigu nahi mii-né.
Vàchi ndè ansivi iín dini cuàchi-ne, te vichi sànì sàà stná quìvì mà-cúndéé gâ inì sàhà nsidaa ñà-có-ndiàá xíquida-ne.
Ñàyùcàndùá, vichi, nacua sànì quida quini-ne, divi ducán icúmí stná-nè nìhì-né tnùndoho, dècuèndè ùì tantu icúmí-nê nìhì-né sàhà cuàchi nì quida-ne, vàchi yáha ga tùha-ne quida quini-ne xì nècuàchì dava ga, ñàyùcàndùá, iin doble icúmí nacuitacùhá-nè.
Yáha ga cuadú-nè ndoó-né ñuhìví, cutu ndoó vico-né quidá ndevàha-ne nicanicuahàn. Ñàyùcàndùá, dava ni tantu icúmí-nê ndoho-ne, te cundoo-ne tnùnsí ini, mate vichi nihnú ini-nè, cachí-nè: "Ndiaha mánì iá vida xi. Yùhù nduí ana dandacú, còò ni-iñàha cuu xí, ni mà nunca sàì coi tnùnsí ini".
Doco sàhà-ñá nihnú ini-nè ducán, ñàyùcàndùá icúmí-nê yàha-ne cuàhà tnùndoho, cuàhà gá icúmí-nê ndoho-ne, te tnana-ne, te coo stná tnama ñuu-nè, te cui cuàhà-né, dandu coco stná ñuu-nè. Te nsidaa tnùndoho ma, iin quìvì-nì ìcúmí quixa dìquì-né, vàchi fuerte gà mii-yá ana cuàha xi castigu mà, vàchi divi Stoho-ndà Dios nduú-yá. 
Daaní, nsidaa stná rey ñuhìví, icúmí-tê cuacu-tè, te cuhuun cuahà inì-te na cundehè-té xíxìn ñuu mà, te caná ñùhmà-ñà, vàchi mii-té, iin-ni nìsa cutnahá stná-te nì caquida-tè cuàchi nahi nèhivì ñuu mà, iin-ni nì sacutnahá stná-te xi-né cundoo vico-né ñuhìví.
Ñàyùcàndùá, xica itá-te ñà-yúhî-te nìhì stná-te castigu, te cachí-te: ―¡Ndahví nècuàchì ñuu cahnú Babilonia yucán! ¡Ndahví-nè! Vàchi mate ñuu fuerte nì sandua, doco tìxi imindaa hora nì ndañuhu dahuan nì quida Dios. 
Daaní, stná tè-nàcuíín te nadíco ndoó inicutu ñuhìví, icúmí-tê cuacu stná-te sàhà ñuu mà, te cuhuun cuàhà inì-te, vàchi còò cá nècuàchì ñuu ma cuiin xi ñà-nduá nihí-te dicò-té.
Vàchi nihí-te oro, xì plata, xì yùù yéhè, xì sìdiqui cuxín vico, xì sìcoto cuxín finu, xì sìcoto moradu, xì sìcoto seda, xì sìcoto cuahá, xì yutnù sahán viì, xì stná cuàhà iñàha nì cuyucun nùhu elefante, xì cuàhà iñàha nì cuyucun yutnù finu, ò càa yahá, ò càa uun, ò yùù finu mármol.
Te nihí stná-te canela, xì cuàhà ñà-nì nchico sahán tnami, xì inciensu, xì vinu, xì tàtnà mirra, xì cutù, xì aceite, xì harina, xì trigu, xì idunsìquì, xì riì, xì idu, xì carreta, ndè stná nèhivì dicó stná-te. (Nsidaájàn nduá nìsa xiin nècuàchì ñuu mà.) 
Ñàyùcàndùá, dohó icúmí cachi nèhivì xì nècuàchì ñuu mà: ―¡Ndahví-nsià! vàchi nsidaa ñà-vico xího guá-nsìa, sànì ndañuhá. Nì saxixi vàha-nsia puru ñà-chicá viì, te vico gá nì sandixi stná-nsià, doco vichi còò cá ni ian mà, ni mà nunca tùi ga nùù-nsiá. 
Cunaha-nsiá, cuàhà gá nì cucuica nsidaa tè-dìcó ma sàhà ñà-ndùá nì sadicò-té nùù nècuàchì ñuu mà. Ñàyùcàndùá, itá xica-té, (indéhe-té), yúhî-te ñà-càhnù-guá tnùndoho iá ñuu mà, te sacú-te, tnaná-te,
cachí-te: ―¡Ndahví nècuàchì ñuu cahnú yucán! Vàchi sìcoto cuxín finu nì sandixi-ne, xì sìcoto moradu, xì sìcoto cuahá, na iin nècuàchì ñahà ndixí vico ní nducutu xi oro, xì yùù yéhè, xì stná sìdiqui cuxín vico.
Doco cunaha-nsiá, tìxi iin hora-ni sànì ndañuhu nsidaa ñà-cuìcà mà ―nì cachì-te. Daaní, nsidaa gá stná tiàa dacaca-xi barcu nahnú, itá xica stná-te, cutnáhâ-te xi peón quidáchúûn nùù-té, xì stná cuàhà tiàa sáhàn viaji inì-nu,
itá nsidaa-té indéhe-té ndé caná ñùhmà xíxìn ñuu mà, te cachí-te: ―¡(Na cuaha guá) nìsa ìa ñuu yucán! Còò cá ni-iin ñuu ndudává xân ―cachí-te,
sacú-te, tnaná-te, sódò-te ñuhù dìnì-té, cachí-te― ¡Ndahví ñuu cahnú yucán! Vàchi sàhà nèhivì ndoó yucán nì cucuica nsidaa tè-ìcúmí xí barcu xicá mar, ñà-cuica guá ñuu-nè. Doco, ndahví-nè, vàchi tìxi iin hora-ni sànì ndutu nsihá ―nì cachì-te. 
Pues vichi xiñuhu cudiì gá ini nsidaa ana ndoó ansivi, xì nsidaa stná nèhivì (ñuhìví) nì nìhì chuun nùù Dios, xì nsidaa stná profeta cáhàn cuenta xi-ya, xì nsidanicuú gá stná nèhivì xí-yá, vàchi vichi sànì nachitacùhá-yà sàhà ñà-quini guá nì quida nèhivì ñuu mà xì-né.
Daaní, nì (ndecunu) iin ángel fuerte, nì ndanihi-ne iin yùù cahnú nahi yùù yódò xí molinu, te nì dàndiàchì-néà mahì mar, te nì cachi-nè: ―Cunaha-nsiá, ducán icúmí cuu stná xì ñuu cahnú Babilonia mà, icúmíâ ndañuhu dahuan, te mà nunca gà sàà ndecunua.
Mà nunca tiacu gà cundáá yutnù cuerda ñuu mà, ni stná pitu, ni mà síví gà stná ni-iñàha cundáá, vàchi mà cóó gá ni-iin músico yucán, ni mà cóó gá ni-iin tiàa quida-xi oficiu xi-tè, ni mà tiácú gà stná nchicó ni-iin nècuàchì (ñahà).
Ni mà cútnúù gà ñuhu ni-iin vehe, ni mà cóó gá vicò nandàhà novia xì noviu. Vàchi nsidanicuú ñà-jaàn, mà cóó gà, mate yáha ga cuica nì sandoo nsidaa tè-dìcó ñuu mà antes, chicá cuica nì sandàa-tè nùù nsidaa tè-dava ga ñuhìví. Te ndè ñuu mà nì sandoo cuàhà stná tètàtnà xì tètàdí, te nìsa dandahví-te nsidaa gá ñuu. 
Te ini ñuu mà nì casahnì nèhivì cuàhà tiàa cáhàn cuenta xi Dios, xì cuàhà gá stná nèhivì vàha xi-ya. Ñàyùcàndùá, icúmí ñuu mà cunsida cuàcha sàhà nsidaa nsìi ma, xì sàhà nsidaa gá stná ana nì xìhì ñuhìví nì quida nèhivì.
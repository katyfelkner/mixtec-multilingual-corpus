CUENTU CHAA JAHNI QUƗTƗ
CUENTU ƗƗN CHAA JAHNI ISO
Na cani na cuentu ɨɨn chaa jahni iso.
Iyo ɨɨn chaa jahni xaan iso nuu canchucu yo un.
Jiconuu da cuenta nchaca nducu da iso.
Nu ni quee da cuahan da, co cuahan da undi nihin da tɨ.
Cuahan da nɨɨ nuu iyo yucu ndihi un ndehe da nanu canda tɨ.
Nu ni jini da nuu ca tuu tɨ ti scahndɨ da chii tɨ, ti nu tuu ni jini da nuu catuu tɨ. Ndoco tɨ ti jaha tɨ corrɨ, co chindicun da tɨ.
Nu ni jacuɨñɨ tɨ tɨhlɨ ti scahndɨ da chii tɨ, co nu tuu ti cundee tɨ cuahan tɨ.
Jiconuu da ja cuu nduu nducu da iso, cuañu, sata, xi vasu coo ti jahni da tɨ, chi tɨndɨ xaan da scahndɨ da.
Nu jiconuu da ja cuu nduu ti ndehe da taca nuu canda triu, xi nduchi xi itu cuachi nanu ca yaji tɨ.
Nu ni jini da nuu ca yaji tɨ ti jacua na ti cuahan da jiin ñuhun cuanducu da tɨ.
Quee da ca una xi ca ɨɨn jacua ti cuahan da undi ca uxi xi ca uxi ɨɨn ti sa na jaa da nuu jica na quihin da.
Savaha ni ga nuu iso xi ñucui xi mahan xi jaco xi yacuin xi vasu chɨhɨn, nu ni jini yajni da tɨ ti jahni da tɨ.
CUENTU ƗƗN CHAA JAHNI ISU
Ti iyo cuentu ja suni siahan ni jnahan ɨɨn chaa ni jnahan, jiconuu da yucu isu jacua.
Cuahan da jiin foco da, ti va tuu jini da ja ca yacu xndɨquɨ yucu un.
Ni jini da ndinchaa nduchi ti va ni ndoho ini da ja isu cuu.
Ti ni scahndɨ da chii, co nu ni jandehe da ti ni jini da ja xndɨquɨ cuu.
Yucan tu jini na nu ni caxjnuhun da nuu chaa xiin tɨ un xinu, co ni jini chaa un chaa ni jahni xndɨquɨ da un. Ti ni cancuachi da nuu sticia.
Ni jahan chaa un vecaa ti ni chunaa da xndɨquɨ un iyo razón.
Tuu ni jini na co siahan ca jani da cuentu.
Siahan ni jnahan chaa un co cuachi yuhu da ni cuu, ja jihyo caji cuñu. Ti ni jahni da ɨɨn xndɨquɨ un ni yaji da jiin yuhu da.
CUENTU CHAA NI CA JAHAN YUCU ISU
Na cani na ɨɨn cuentu, ni ca jahan na yucu isu ɨɨn cuiya.
Iyo iñu jnahan na ni ca jahan.Ɨɨn Semana Santa ni cuu, ni ca quee na ñuu ca cuun jahini chi ichi ñuu ca iin uu ga chaa ni ca jahan na jiin.
Ja ni ini ni ca yaha na nduhva, ndoo ja ni cuñaa ni ca jinu na chii cava. Yucan nda tu ɨnga ñero, ti ni ca nduu ndɨ iñu na.
Yucan ni ca quixi na ti ni cundijin sa cuancoyo na ɨnga quɨvɨ.
Chaa un cuu chaa jini nuu iyo isu ti cuancoyo na jiin da.
Ni jacoyo na yucu un ti ni xnahan da nava quincoyo na.
Ni cachi da taca nuu yɨhɨ ichi ca jasɨ da tɨ un.
Ti yucan cuancoyo uni chaa ñahnu un chi ca ndiso da nujii ti uni saña chaa cuachi ni ca jahan quenehen na tɨ.
Ni ca jahan na ɨɨn jinu, tuu ndoo ni quenda.
Ni ca jahan tucu na ɨnga jinu ti yucan ni quecoyo undi uu jnahan tɨ, ɨɨn machu ti ɨɨn cabra.
Ni ca yaha yajni tɨ nuu chaa cande mahñu ja ca ndihyu tɨ un.
Ni scahndɨ da co tu ni jicun saha da, ni ca ndaa tɨ nuu cande ɨnga chaa cande ichi sɨquɨ, yucan ni scahndɨ da co ɨɨn ni ga tɨ ni jicun ni saha da chi nihin cuancoyo tɨ.
Yucan ni nihin da cabra ti machu cuu ja cuahan.
Nu ni jacoyo ndɨhɨ na nuu ni jahni da tɨ un, ti ni ca nanducu na seña nuu cuahan ɨnga tɨ un. Nu ni ca nanihin na seña tɨ un ti ni cachi chaa jini un:
-Choho ndehe jata loma jaha chi va jaha cuanohon tɨ - ni cachi da.
Yucan ti cuancoyo na, ni ca caquɨhɨ na isu na ti cuancoyo na. Ni ca jacoyo na nuu ni cachi chaa un ti ni ca janquenehen tucu na co tu caa ga ndo ni quenda.
Yucan na ti ni ca ndee na jica xahva un, cocon xaan tondo yujnu ndihi un, fuerza sa ni ca najinu na nuu cocon un jiin isu na.
Ni ca nayaha na ɨɨn yucha lulu un ti ni ca ndaa tucu na sa ni ca nene na nduhva.
Tendɨhɨ na ca nasama na ca ndiso na isu na vecoyo na jiin tɨ undi ni ca nchacoyo na ñuu.
Yucan ni ca scuii na tɨ, ni ca jahncha sava na cuñu tɨ, ni ca quihin na tɨhlɨ, tɨhlɨ, ni ca saha na tasaju, ni ichi ti ni ca scasun na ni ca yee na co asun xaan yaji, xi suni caji ni tɨhlɨ ni cuu co ja ni ndɨhɨ ti sa ni chaa ni.
Siahan ni cuahan tu ɨɨn cuentu chaa ca yacu yucu isu.
